{"title": "Nei, man kan ikke fastsl\u00e5 at butikktyver stjeler for 732 millioner kroner i desember", "subtitle": "If\u00f8lge pressemeldingen NTB bygger artikkelen p\u00e5, ansl\u00e5r Virke at butikktyver stjeler for 388 millioner kroner i desember.", "author": "www.faktisk.no", "date": null, "vclaim_id": "vclaim-id-7869", "url": "https://www.faktisk.no/faktasjekker/oNX/nei-man-kan-ikke-fastsla-at-butikktyver-stjeler-for-732-millioner-kroner-i-desember", "vclaim": "20. desember kunne vi p\u00e5 nytt lese om hvor mye det stjeles for i adventstiden. NTB sendte ut artikkelen \u00abButikktyver stjeler for 732 millioner kroner i desember\u00bb - en sak tilsynelatende basert p\u00e5 opplysninger nyhetsbyr\u00e5et hadde f\u00e5tt fra organisasjonen Virke som organiserer handels- og servicen\u00e6ringen.\n\nArtikkelen, eller deler av den, ble videreformidlet i en rekke medier: ABC Nyheter, Dagligvarehandelen, Nationen, Romsdals Budstikke, Dagens N\u00e6ringsliv, Dagbladet, Tidens Krav, VG, Romerikes Blad, Bergensavisen, Gjengangeren, Dagen, Rogalands Avis Dagsavisen, Telemarksavisa, P4, Troms Folkeblad, Nettavisen, Adresseavisen, Avisen Agder, Framtid i Nord, NRK, Stavanger Aftenblad og iTroms\u00f8.\n\nTilsvarende saker har v\u00e6rt en gjenganger i adventstiden de siste 16 \u00e5rene. Her er eksempler tilbake til 2002:\n\n2014 i Aftenposten: Vi stjeler mer f\u00f8r jul.\n\n2013 i VG: Vi stjeler for 355 millioner f\u00f8r jul\n\n2010 i VG: En av 20 julegaver kan v\u00e6re stj\u00e5let.\n\n2009 p\u00e5 TV2: Stjeler gaver til jul for 280 millioner.\n\nI alle disse sakene er det Virke (tidligere Handels- og servicen\u00e6ringens hovedorganisasjon) som advarer mot omfattende tyveri fra butikker i adventstiden. Dette er ogs\u00e5 hovedinnholdet i \u00e5rets versjon av saken, distribuert av NTB 20. desember.\n\nMen er det er grunnlag for \u00e5 sl\u00e5 fast at det stjeles for 732 millioner kroner i l\u00f8pet av julem\u00e5neden?\n\n\u00c9n grunn til \u00e5 v\u00e6re skeptisk til tallet 732 millioner kroner, er at det ikke stemmer overens med de \u00f8vrige opplysningene i saken. NTB skriver:\n\nLegger man sammen tallene for de to formene for tyverier, blir summen 593 millioner kroner. Differansen p\u00e5 139 millioner kroner blir ikke forklart i saken og er heller ikke problematisert av NTB eller noen av de 23 mediene som publiserte den.\n\nEn annen grunn til \u00e5 v\u00e6re skeptisk til tallet, er at det er betydelig h\u00f8yere enn anslagene for butikktyveri i desember de siste 15 \u00e5rene.\n\nFaktisk.no har spurt Virke om grunnlaget for hvordan de kommer fram til bel\u00f8pet 732 millioner.\n\nVirke opplyser at dette er et anslag basert p\u00e5 at svinnet utgj\u00f8r en fast andel av omsetningen. Tallet er alts\u00e5 et anslag over samlet svinn, ikke over tyverier. Samlet svinn best\u00e5r av butikktyverier, tyveri beg\u00e5tt av ansatte, svindel i tidligere salgsledd og tap eller \u00f8delagte varer som ikke skyldes kriminalitet. Et eksempel p\u00e5 dette er varer som blir \u00f8delagt i transport.\n\nOverskriften i pressemeldingen som Virke sendte til NTB var: \u00abButikktyver stjeler for 388 millioner i desember\u00bb. Kommunikasjonsdirekt\u00f8r Martha Haukaas skriver dette i en e-post til Faktisk.no:\n\nAv pressemeldingen hun viser til framg\u00e5r det at de klassiske butikktyveriene st\u00e5r for 388 millioner kroner, utro ansatte st\u00e5r for 205 millioner kroner, mens administrativt svinn st\u00e5r for 139 millioner kroner. Dersom NTB inkluderer tyverier fra b\u00e5de \u00abkunder\u00bb og ansatte kunne de p\u00e5 bakgrunn av pressemeldingen skrevet at det stjeles for 593 millioner kroner. Tallet NTB bruker i sin sak om butikktyver er det som oppgis som samlet svinn.\n\nP\u00e5 sp\u00f8rsm\u00e5l om hva som er NTBs kildegrunnlag, svarer nyhetsredakt\u00f8r Ole Kristian Bjellaanes at grunnlaget for saken er pressemeldingen fra Virke. Etter at Faktisk.no stilte sp\u00f8rsm\u00e5l ved tallene har de sett p\u00e5 dem p\u00e5 nytt. Bjellaanes skriver:\n\nHan opplyser at artikkelen n\u00e5 vil bli rettet i NTBs arkiver.\n\nEt annet sp\u00f8rsm\u00e5l er hvordan Virke kommer fram til desembertallet for butikktyverier og svinn. Forretninger gj\u00f8r ikke m\u00e5nedlige vareopptellinger, og det som er rapportert av svinn er tall p\u00e5 \u00e5rsbasis. Haukaas i Virke skriver:\n\nDe forholder seg alts\u00e5 til svinnet som en fast funksjon av omsetningen. N\u00e5r omsetningen g\u00e5r opp i desember g\u00e5r tyveriene samme vei, if\u00f8lge organisasjonen. Virke mener de har grunnlag for \u00e5 si at svinnet over tid har stabilisert seg p\u00e5 1,3 prosent av omsetningen. Dette tallet er if\u00f8lge organisasjonen like gyldig i desember som resten av \u00e5ret.\n\nVirke viser til et anslag fra november som viser at julehandelen i 2017 forventes \u00e5 ligge p\u00e5 56,3 milliarder kroner. Hvis man regner et svinn p\u00e5 1,3 prosent av dette bel\u00f8pet kommer man til tallet NTB bruker. Men igjen, dette skal v\u00e6re et anslag for alt svinn, ikke bare butikktyverier.\n\nHvordan har Virke s\u00e5 kommet fram til tallet de bruker i pressemeldingen, nemlig at det stjeles for 0,7 prosent av omsetningen? NTB skriver dette i saken:\n\nOverfor Faktisk.no viser Virke til en tidsserie av beregninger fra senteret i perioden 2000 til 2013. Anslaget over butikktyverier ligger gjennomsnittlig p\u00e5 0,7 prosent av omsetningen.\n\nI 2011 kom det britiske senteret med sin siste publiserte rapport om svinn fra butikker over hele verden. If\u00f8lge unders\u00f8kelsen er svinnet i Norge p\u00e5 1,35 prosent av omsetningen. Snittet blant alle landene i unders\u00f8kelsen er p\u00e5 1,45 prosent. Igjen, dette er totalt svinn, ikke bare butikktyverier.\n\nDataene fra denne rapporten er de ferskeste som er publisert p\u00e5 senterets hjemmeside. Rapporten og tallene er alts\u00e5 seks \u00e5r gamle.\n\nFram til 2015 bidro det samme britiske senteret ogs\u00e5 til den nordiske rapporten \u00abInfratek Annual Retail Theft Survey\u00bb, p\u00e5 oppdrag fra det norske sikkerhetsselskapet Infratek.\n\nRapporten har jevnlig f\u00f8rt til betydelig medieomtale i Norge. Bransjebladet for sikkerhetssektoren, Aktuell Sikkerhet stilte i 2015 en rekke kritiske sp\u00f8rsm\u00e5l til unders\u00f8kelsen. Blant annet spurte de om hvordan rapporten kunne konkludere som den gj\u00f8r om butikktyverier og svinn i Norge, n\u00e5r sikkerhetssjefene til Norgesgruppen, Coop, Rema, Bunnpris, Elkj\u00f8p, Lefdal, Expert, Clas Ohlson, Maxbo, Optimera, H&M, Varner, G-Sport, G-Max, XXL og Jula ikke er kjent med at kjedene de representerer har bidratt med sine svinn- og tyveri-tall?\n\nEtter konfrontasjonen og de kritiske sp\u00f8rsm\u00e5lene fra Aktuell Sikkerhet tok Infratek kontakt med professor Joshua Bamfield ved det britiske instituttet. Svaret var at han hadde lovet respondentene full anonymitet og at han ikke under noen omstendighet vil r\u00f8pe hvem som deltok i unders\u00f8kelsen. I en e-post til publikasjonen skriver han:\n\nI en e-post til Faktisk.no gjentar Bamfield at alle som deltok i unders\u00f8kelsen ble lovet anonymitet og at de som medlemmer av \u00abthe Royal Statistical Society\u00bb er n\u00f8ye med \u00e5 ikke g\u00e5 p\u00e5 akkord med slike l\u00f8fter.\n\nHan skriver videre at unders\u00f8kelsen fra 2011 er den siste de hadde ansvaret for, men at de inntil for et par \u00e5r siden leverte data til Infratek-unders\u00f8kelsens norske del. Roy Tuhus i Securitas, som n\u00e5 har tatt over Infratek, skriver til Faktisk.no:\n\nSiden 2015 har det ikke kommet flere slike unders\u00f8kelser, men if\u00f8lge Tuhus jobber de med saken. Virke opplyser at de ser bort fra tallene fra 2015-unders\u00f8kelsen n\u00e5r de beregner sitt historiske gjennomsnitt, siden disse tallene br\u00f8t med en lengre trend.\n\nI 2015 ble det publisert en annen rapport - den s\u00e5kalte \u00abGlobal Retail Theft Barometer\u00bb. Rapporten er laget av analysebyr\u00e5et \u00abThe Smart Cube\u00bb. Der kommer Norge ut som det landet i verden med aller minst svinn. If\u00f8lge rapporten forsvinner varer for 0,75 prosent av omsetningen her til lands. Landet i Europa med mest svinn er if\u00f8lge denne rapporten Nederland. If\u00f8lge rapporten til Centre for Retail Research fra 2011 kommer Nederland imidlertid bedre ut enn Norge, og er blant landene med aller minst svinn i Europa.\n\nI denne rapporten kommer det ogs\u00e5 fram at bare 30 prosent av svinnet er butikktyverier i Norges. Resten forsvinner ved at ansatte stjeler fra egen bedrift, ved tyverier hos tidligere forhandlerledd og ved tap som ikke skyldes kriminalitet. Som eksempel viser de til varer som faller ned fra lasteplanet ved omlasting.\n\nSkal vi tro tallene i denne rapporten utgj\u00f8r tyveriene 0,22 prosent av omsetningen - alts\u00e5 mindre enn en tredjedel av det tallet Virke opererer med.\n\nOppdragsgiver for rapporten \u00abGlobal Retail Theft Barometer\u00bb er amerikanske Checkpoint Inc. De er en global leverand\u00f8r av sikkerhetsutstyr til butikker.\n\nNoe av den samme koblingen mellom leverand\u00f8rer av sikkerhetsutstyr, og de som presenterer tall over butikktyverier, finner vi igjen i Norge.\n\nInfratek, som er en del av Securitas-systemet, la fram til 2015 fram det nevnte \u00abInfratek Annual Retail Theft Survey\u00bb.\n\nI den saken vi her faktasjekker sier sikkerhetsr\u00e5dgiver i Virke, Thor Martin Bjerke, dette:\n\nBjerke er en gjenganger i alle disse sakene siden 2002. Han er oppf\u00f8rt som sikkerhetsr\u00e5dgiver og pressetalsperson i organisasjonen. Her er et utvalg sitater:\n\nMen hvem er egentlig denne Bjerke? Ved siden av jobben i Virke, der han uttaler seg om problemene butikktyverier og svinn representerer, eier og driver han selskapet TSI Norge AS. De har tre ansatte og en omsatte for 4,1 millioner kroner i 2016.\n\nP\u00e5 egen nettside opplyser Bjerkes selskap at de selger overv\u00e5kingsutstyr, sporingsutstyr og tjenester som sikkerhetsoppl\u00e6ring, kurs, vakttjenester og etterforsking.\n\nHakaas i Virke viser til at Bjerke har halv stilling i organisasjonen. Hun skriver:\n\nI tillegg var Bjerke inntil november i fjor styreleder i organisasjonen ASIS Internationals norske avdeling. Dette er en medlemsorganisasjon for sikkerhetsbransjen. De skriver at de vil v\u00e6re et globalt nettverk for alle som jobber med sikkerhet og at de er \u00abverdens st\u00f8rste 'security-organisasjon' med over 37 000 medlemmer over hele verden\u00bb.\n\nInntil 2015 var han ogs\u00e5 kasserer og styremedlem i Norsk forening for etterforsking og sikkerhet. P\u00e5 sine nettsider skriver de:\n\nFaktisk.no spurte Virke om eiere av norske detaljforretninger er tjent med det, dersom det skapes et inntrykk av at problemet med butikktyverier er st\u00f8rre enn det egentlig er. Hakaas svarer:\n\nDen viktigste grunnen til at vi kan fastsl\u00e5 at tallet NTB publiserer er \u00abhelt feil\u00bb, er at hovedkilden til NTB ikke st\u00e5r inne for tallet. Hvis man tolker butikktyverier i vid forstand, og inkluderer svindel fra butikkansatte, kunne det v\u00e6rt dekning for \u00e5 bruke tallet 593 millioner kroner. Det forutsetter imidlertid at man g\u00e5r god for Virkes beregninger.\n\nVirkes tall er bare et anslag. Ingen vet hvordan omfanget av butikktyverier fordeler seg gjennom \u00e5ret. Virke tar utgangspunkt i at tyveriene utgj\u00f8r en fast prosentandel av omsetningen. Det har de ikke dokumentasjon for.\n\nI tillegg er tallet basert p\u00e5 flere \u00e5r gamle unders\u00f8kelser som til dels har blitt kraftig utfordret metodemessig. I 2015 opplyste sikkerhetssjefene til Norgesgruppen Coop, Rema, Bunnpris, Elkj\u00f8p, Lefdal, Expert, Clas Ohlson, Maxbo, Optimera, H&M, Varner, G-Sport, G-Max, XXL og Jula til bladet Aktuell Sikkerhet at de ikke har bidratt til unders\u00f8kelsen.\n\nDet er ogs\u00e5 god grunn til \u00e5 merke seg dobbeltrollen til Virkes sikkerhetssjef Thor Martin Bjerke. I tillegg til \u00e5 komme med \u00abekspertuttalelser\u00bb p\u00e5 vegne av en organisasjon for handelsstanden, lever han av \u00e5 selge vektertjenester og andre sikkerhetsl\u00f8sninger.", "lang": "no"}