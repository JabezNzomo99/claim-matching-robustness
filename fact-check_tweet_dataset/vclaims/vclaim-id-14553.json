{"title": "Sul reddito di cittadinanza c'\u00e8 nei fatti una marcia indietro del governo?", "subtitle": "L'accusa arriva dall'ex ministro dello Sviluppo economico Carlo Calenda, ospite di Lucia Annunziata domenica pomeriggio su Raitre. Abbiamo verificato", "author": "www.agi.it", "date": "2018-12-04T07:20+0100", "vclaim_id": "vclaim-id-14553", "url": "https://www.agi.it/fact-checking/reddito_di_cittadinanza_manovra_calenda-4699143/news/2018-12-04/", "vclaim": "L\u2019ex ministro dello Sviluppo economico Carlo Calenda, ospite di Lucia Annunziata a Mezz\u2019Ora in Pi\u00f9, ha affermato il 2 dicembre, parlando del reddito di cittadinanza (min. 15.07): \u201cNulla di tutto questo \u00e8 presente nella manovra, nei termini in cui era stato presentato in campagna elettorale\u201d.\n\nSi tratta di un\u2019affermazione in sostanza corretta. Ma andiamo a vedere cosa aveva promesso il M5s in campagna elettorale prima e nel contratto di governo dopo, a proposito di questa misura, e che cosa \u00e8 previsto nella manovra.\n\nNel suo programma in vista delle elezioni di marzo 2018, il M5s aveva scritto, \u00e8 \u201cuno strumento di sostegno al reddito per i cittadini che versano in condizione di bisogno\u201d, cio\u00e8 che si trovano in condizione di \u201crischio di povert\u00e0\u201d, e \u201cl\u2019ammontare \u00e8 attualmente fissato sui 780\u20ac mensili per persona singola\u201d.\n\nIn altro materiale informativo il M5s era andato pi\u00f9 nel dettaglio della misura e aveva promesso di dare a \u201cben 9 milioni di italiani\u201d il reddito di cittadinanza di 780 euro (per chi ha reddito uguale a zero). \u201cQuesto vale per i componenti di tutta la famiglia\u201d, precisava il Movimento, per cui \u201cuna famiglia di 4 persone pu\u00f2 arrivare a percepire anche 1950 euro. Naturalmente esenti da tasse, ed esenti anche da pignoramenti\u201d.\n\nLe coperture necessarie ammontavano, secondo il M5s, a \u201cquasi 16 miliardi di Euro\u201d e non ci sarebbero dovuti essere problemi in proposito. \u201cLa legge sul reddito di cittadinanza ha tutte le coperture in regola\u201d, si leggeva ancora nel materiale, \u201c\u00e8 stata infatti vidimata (\u2018bollinata\u2019) dalla Ragioneria dello Stato\u201d.\n\nCome avevamo verificato in passato, con una cifra vicina ai 16 miliardi all\u2019anno secondo l\u2019Istat era possibile raggiungere indirettamente una platea di 8,3 milioni di persone. I beneficiari diretti erano invece molti meno, 2,76 milioni. Ma secondo altre stime, e in particolare quella dell\u2019Inps, la cifra necessaria sarebbe stata decisamente maggiore, vicina ai 30 miliardi di euro all\u2019anno.\n\nNel contratto di governo, nato dall\u2019intesa tra Lega e M5s, si legge: \u201cIl reddito di cittadinanza \u00e8 una misura attiva rivolta ai cittadini italiani al fine di reinserirli nella vita sociale e lavorativa del Paese\u201d, ed \u00e8 \u201cuno strumento di sostegno al reddito per i cittadini italiani che versano in condizione di bisogno\u201d.\n\nAl momento, nella legge di Bilancio per il 2019 che \u00e8 in discussione alla Camera e che deve essere approvata dal Parlamento entro fine anno, il reddito di cittadinanza non c\u2019\u00e8. Come vedremo pi\u00f9 avanti, era invece presente nei precedenti documenti ufficiali del governo.\n\nNel Documento programmatico di bilancio, la bozza di legge di Bilancio che il governo ha inviato a met\u00e0 ottobre a Bruxelles perch\u00e9 venisse esaminato, troviamo informazioni e numeri diversi.\n\nNotiamo in primo luogo che il reddito di cittadinanza, e anche la pensione di cittadinanza, non sono pi\u00f9 rivolte solo ai cittadini italiani, ma anche agli stranieri regolarmente residenti da cinque o pi\u00f9 anni. Escluderli, come avevamo spiegato in passato, sarebbe stato con ogni probabilit\u00e0 illegittimo.\n\nA parte questo, nel documento \u00e8 previsto che reddito e pensione di cittadinanza abbiano un impatto finanziario pari allo 0,37% del Pil nel 2019. Cio\u00e8 all\u2019incirca 6,5 miliardi di euro. Una quantit\u00e0 di risorse largamente insufficiente per rispettare la promessa contenuta sia nel programma del M5s sia nel contratto di governo di portare il reddito di chi si trova sotto la soglia di rischio di povert\u00e0, e le pensioni minime, ad almeno 780 euro al mese.\n\nOltretutto, l\u2019incertezza attuale sulla manovra dipende, per lo pi\u00f9, dalla necessit\u00e0 di ridurre ulteriormente le risorse che lo Stato dovr\u00e0 impiegare per questa misura (e altre). Dunque \u00e8 possibile che il numero di beneficiari e l\u2019ammontare della misura si riducano ulteriormente.", "lang": "it"}