{"title": "Renzi e l'Africa che cresce", "subtitle": "", "author": "pagellapolitica.it", "date": null, "vclaim_id": "vclaim-id-607", "url": "https://pagellapolitica.it/dichiarazioni/6891/renzi-e-lafrica-che-cresce", "vclaim": "\"Tra trent'anni la popolazione africana sar\u00e0 il doppio: 2 miliardi e mezzo di persone. La popolazione europea sar\u00e0 la stessa: 700 milioni\".\n\nAl Summit sulla migrazione che ha visto Unione Europea e Africa confrontarsi tra loro a La Valletta l'11 e 12 novembre, Matteo Renzi riconosce il bisogno di rivedere il rapporto tra Africa ed Europa anche in vista delle dinamiche che i due territori dovranno affrontare negli anni a venire.\n\nPer verificare rapporto del Dipartimento di Affari Economici e Sociali delle Nazioni Unite ( nel 2015 la popolazione del continente europeo \u00e8 di 738 milioni di persone, mentre nel 2050 il numero scender\u00e0 a 707 milioni. La situazione nel continente africano sar\u00e0 invece ben diversa: se nel 2015 la popolazione equivale a un miliardo e 186 milioni di persone, nel 2050 il numero raggiunger\u00e0 2 miliardi e 478 milioni.\n\nSecondo lo stesso rapporto, pi\u00f9 della met\u00e0 della crescita della popolazione tra il 2015 ed il 2050 dovrebbe registrarsi in Africa: il continente ha infatti il tasso di crescita della popolazione pi\u00f9 alto tra le principali aree del mondo, pari al 2,55% per anno tra il 2010 e il 2015. Se la previsione di crescita della popolazione mondiale per il 2050 \u00e8 di 2,4 miliardi di persone in pi\u00f9, 1,3 miliardi di queste si registreranno in Africa. L'Asia dovrebbe essere la seconda area di crescita, seguita dall'America del Nord, l'America Latina e i Caraibi e l'Oceania. In Europa invece si prevede una riduzione della popolazione.\n\nL'Undesa aggiunge nel suo studio una nota relativa al fenomeno migratorio, spiegando che, nonostante le migrazioni internazionali siano una componente relativamente ridotta dell'andamento della popolazione rispetto al numero di nascite e morti, in alcune zone l'impatto che ne deriva sulla popolazione \u00e8 importante. Questo vale soprattutto per i Paesi da cui partono o a cui arrivano numeri relativamente alti di migranti economici, inclusi i Paesi coinvolti dai movimenti dei rifugiati: si prevede che tra il 2015 e il 2050 l'impatto delle migrazioni sar\u00e0 particolarmente significativo per i Paesi sviluppati con un alto reddito medio.", "lang": "it"}