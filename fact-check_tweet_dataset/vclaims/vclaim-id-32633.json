{"title": "Nei, man kunne ikke velge de dyreste merkene av barnebriller p\u00e5 statens regning", "subtitle": "Det er per i dag ingen \u00f8vre grense for st\u00f8tte til brilleglass, men det betyr ikke at man kan velge innfatning fra de dyreste merkene.", "author": "www.faktisk.no", "date": null, "vclaim_id": "vclaim-id-32633", "url": "https://www.faktisk.no/faktasjekker/G51/nei-man-kunne-ikke-velge-de-dyreste-merkene-av-barnebriller-pa-statens-regning", "vclaim": "I regjeringens forslag til statsbudsjett er det foresl\u00e5tt kutt i ordningen om st\u00f8tte til barnebriller, p\u00e5 grunn av en stor utgifts\u00f8kning de siste \u00e5rene.\n\nI tillegg til at det skal innf\u00f8res nye satser skal Arbeids- og velferdsdirektoratet vurdere om det er behov for \u00e5 endre retningslinjene for ordningen.\n\nDet nye forslaget i statsbudsjettet for 2020 inneb\u00e6rer en fast sats p\u00e5 1200 kroner i st\u00f8tte til \u00abordin\u00e6re briller\u00bb, og 2400 kroner \u00abfor ekstra tilpassede briller\u00bb. Satsene gjelder utgifter til b\u00e5de glass og innfatning.\n\nFlere reagerte p\u00e5 forslaget. Blant dem var partiet SV, som skrev p\u00e5 Twitter at de mente det var sm\u00e5lig \u00e5 kutte \u00abi st\u00f8tten til briller for barn med alvorlige synsproblemer\u00bb.\n\nDa rykket den s\u00e5kalte Sl\u00f8seriombudsmannen ut med et innlegg p\u00e5 Facebook:\n\n\u00abSl\u00f8seriombudsmannen\u00bb er kjent for \u00e5 ta tak i det hen mener er misbruk av offentlige skattepenger. Vi vet ikke hvem som st\u00e5r bak Facebook-siden, som har 43 000 f\u00f8lgere.\n\nN\u00e5r Faktisk.no sp\u00f8r Sl\u00f8seriombudsmannen om dokumentasjon, viser hen til en pressemelding fra regjeringen som ble publisert samtidig som forslaget til statsbudsjett. Her skriver regjeringen blant annet:\n\nIf\u00f8lge regjeringen har det alts\u00e5 ikke v\u00e6rt noen \u00f8vre grense for hvor dyre briller barna kunne f\u00e5 st\u00f8tte til.\n\nMen betyr dette at \u00abfolk kunne velge de dyreste merkene p\u00e5 statens regning\u00bb, slik Sl\u00f8seriombudsmannen hevder?\n\nP\u00e5 nettsidene til Nav finner vi informasjon om ordningen med st\u00f8tte til briller til barn og ungdom under 18 \u00e5r.\n\nHer st\u00e5r det at den eksisterende ordningen kun gjelder barn som skjeler, eller som har st\u00f8rre grad av skjeve hornhinner eller stor styrkeforskjell mellom \u00f8ynene. Vanlig n\u00e6rsynt- eller langsynthet dekkes ikke.\n\nDet st\u00e5r ogs\u00e5 at ordningen har en \u00f8vre bel\u00f8psgrense for st\u00f8tte til brilleinnfatninger til barn p\u00e5 475 kroner. Det er ikke oppgitt noen \u00f8vre grense for st\u00f8tte til brilleglass.\n\nOrdningen har dekket hele kostnaden for brilleglass som er skrevet ut til barnet, men ikke innfatningene. Det skal if\u00f8lge s\u00f8knadsskjemaet g\u00e5 klart frem av kvitteringen hva som er innfatning, arbeid og glass.\n\nN\u00e5r Faktisk.no sp\u00f8r Sl\u00f8seriombudsmannen om dette, f\u00e5r vi til svar at hen i Facebook-innlegget legger til grunn at barn har f\u00e5tt dekket de dyreste merkene av brilleglass:\n\n\u2013 Det finnes merker av brilleglass, og det er det som driver mesteparten av kostnaden.\n\nSl\u00f8seriombudsmannen bruker merket Armani som eksempel i innlegget sitt. Faktisk.no er ikke kjent med at Armani og lignende designere lager brilleglass. Det er heller ikke Trond A. Gudbrandsen, administrerende direkt\u00f8r i Synsam Norge:\n\n\u2013 Armani lager ikke brilleglass. N\u00e5r vi snakker om merke- eller designbriller snakker vi om innfatninger. Det er disse som er merket med designerens navn, som for eksempel Armani eller Gucci. Det finnes selvf\u00f8lgelig ulike produsenter av brilleglass, og kvalitetsforskjellen kan v\u00e6re sv\u00e6rt stor. Men dette er ikke noe som er synlig for andre, det er kun brukeren av glassene som opplever forskjellen.\n\nDet finnes alts\u00e5 innfatninger med designermerker, men disse dekkes ikke av ordningen. Hvis innfatningen koster mer enn 475 kroner, m\u00e5 barnets foresatte selv dekke dette.\n\nFaktisk.no har skrevet flere artikler om det foresl\u00e5tte brillekuttet. I arbeidet med sakene fikk vi innsyn i et referat fra et m\u00f8te om ordningen som Nav holdt i november 2017. Her skriver de:\n\nFaktisk.no har fors\u00f8kt \u00e5 finne ut av om dette i praksis betyr at det har blitt gitt h\u00f8yere st\u00f8tte til brilleinnfatninger enn det ordningen tillater. Vi har forel\u00f8pig ikke f\u00e5tt fullt innsyn i Nav-gjennomgangen som ligger til grunn for det s\u00e5kalte brillekuttet, og vet ikke hvilke uttalelser Nav har gitt departementet om dette.\n\nFaktisk.no har derfor spurt Nav direkte om det har blitt dekket brilleinnfatninger som koster mer enn 475 kroner. Tormod Moland er kontorsjef i Nav, og svarer f\u00f8lgende i en e-post:\n\n\u2013 475 kr er et maksbel\u00f8p som ikke skal overskrides. NAV \u00d8konomitjeneste foretar manuelle stikkpr\u00f8ver, og det har i noen f\u00e5 tilfeller blitt avdekket at det er satt et h\u00f8yere bel\u00f8p for brilleinnfatning p\u00e5 fakturaen. I disse tilfellene har \u00f8konomitjenesten tatt kontakt med leverand\u00f8r og bedt om ny faktura.\n\nRegelverket tillater alts\u00e5 ikke dekning av dyrere innfatninger enn 475 kroner. Vi kan ikke utelukke at noen har f\u00e5tt dekket en dyrere innfatning i tilfeller der Nav ikke har kontrollert fakturaen f\u00f8r utbetaling, men det betyr ikke at folk har kunnet \u00abvelge de dyreste merkene p\u00e5 statens regning\u00bb.", "lang": "no"}