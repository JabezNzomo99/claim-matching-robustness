{"title": "Protezione umanitaria solo in Italia e Slovacchia? Di Maio sbaglia", "subtitle": "", "author": "pagellapolitica.it", "date": null, "vclaim_id": "vclaim-id-8597", "url": "https://pagellapolitica.it/dichiarazioni/8110/protezione-umanitaria-solo-in-italia-e-slovacchia-di-maio-sbaglia", "vclaim": "Secondo Di Maio, le nuove norme mirano ad adeguare i permessi di soggiorno a quelli degli altri Paesi europei. \u00abSolo in Slovacchia e Italia c\u2019\u00e8 quello umanitario ed \u00e8 per questo che viene abolito\u00bb \u2013 ha detto Di Maio \u2013 e il decreto immigrazione di fatto lo sostituisce con un permesso di un anno per vari motivi, come condizione medica, calamit\u00e0 naturali nei Paesi di origine, rischio di condanna a morte o meriti civili.\n\nL\u2019anno scorso, i 28 Stati membri dell\u2019Unione europea hanno concesso una qualche forma di protezione a un totale di circa 538 mila migranti. Le tipologie di protezione accordate dicono che, in Europa, 19 Paesi \u2013 di cui 16 dell\u2019Ue \u2013 hanno dato un esito positivo a una domanda d\u2019asilo fornendo una forma di protezione per \u201cragioni umanitarie\u201d ( ). Con questa espressione, Eurostat fa riferimento proprio ai richiedenti asilo che non ottengono lo status di rifugiato o la protezione sussidiaria \u2013 ossia le due forme di protezione internazionale \u2013 ma vengono comunque accolti dai Paesi europei su basi umanitarie, perch\u00e9, per esempio, sono minori non accompagnati o persone malate.\n\nL\u2019Italia, dunque, non \u00e8 l\u2019unica in Europa ad avere la protezione umanitaria. E non \u00e8 neppure quella che la concede pi\u00f9 spesso. Nel 2017, ad esempio, la Germania \u00e8 al primo posto, avendo dato 50.420 permessi di soggiorno per ragioni umanitarie, seguita dal nostro Paese (con 20.015) e dalla Svizzera (con 7.345).\n\nInoltre, in altri 6 Stati rispetto ai 19 citati sopra \u2013 tra cui Estonia, Croazie e Romania \u2013 esistono protezioni simili alla umanitaria, sebbene nel 2017 non si siano verificati casi in cui \u00e8 stata concessa. Solo in Slovenia, Portogallo, Lussemburgo, Lituania, Francia, Bulgaria e Belgio non sono applicabili forme di protezione per motivi umanitari.\n\nDa dove viene, allora, la menzione della Slovacchia? Forse una ragione c\u2019\u00e8, anche se la traccia \u00e8 piuttosto labile. Se guardiamo a quali tipi di permessi concedono i vari Paesi, e in quale proporzione, si scopre che la Slovacchia \u2013 insieme a Italia e Svizzera \u2013 \u00e8 quello che in percentuale (circa il 70 per cento dei casi) ha dato pi\u00f9 permessi per ragioni umanitarie, grazie una legge entrata in vigore l\u20191 gennaio 1996.\n\nSe vediamo poi quante domande d\u2019asilo hanno esito positivo in rapporto al numero di abitanti, la Slovacchia \u00e8 ultima in Europa. L'Italia, invece, con 580 casi con esito positivo per milione di abitanti, \u00e8 quattordicesima in classifica, al di sotto della media Ue, che \u00e8 di 1.050 decisioni positive per milione di abitanti.\n\nIl Dipartimento per le libert\u00e0 civili e l\u2019immigrazione del Ministero dell\u2019Interno pubblica ogni mese i dati sui risultati delle decisioni sulle richieste d\u2019asilo esaminate in Italia. Nei primi otto mesi di quest\u2019anno \u2013 da gennaio ad agosto 2018 \u2013 su un totale di 61.835 domande esaminate, a 4.353 persone (il 7 per cento dei casi) \u00e8 stato concesso lo status di rifugiato, a 2.614 (il 4 per cento) \u00e8 stata data la protezione sussidiaria, mentre a 16.761 (il 27 per cento) la protezione umanitaria. A 37.302 richiedenti asilo (oltre il 60 per cento del totale), invece, \u00e8 stata negata ogni forma di protezione. Il resto dei casi (intorno al 2 per cento) ha riguardato migranti irreperibili o con domande inammissibili.\n\nCome dimostrano queste statistiche, la protezione umanitaria \u00e8 stata la pi\u00f9 concessa, con percentuali in linea con i numeri degli ultimi cinque anni: \u00e8 stato sempre l\u2019esito di circa un quarto delle domande totali. Nel dettaglio: nel 2017, su un totale di 81.527 richieste di asilo, il permesso di soggiorno per motivi umanitari \u00e8 stato concesso nel 25 per cento dei casi (20.166) \u2013 un dato in linea con quello Eurostat visto sopra. Nel 2016, la percentuale era stata del 21 per cento (19.897) su 91.102 casi esaminati; nel 2015, del 22 per cento (15.786) su 71.117 casi esaminati; nel 2014, del 28 per cento (10.034) su 36.270 casi esaminati; nel 2013, del 24 per cento (5.750) su 23.634 domande prese in esame.\n\nMa il primato della protezione umanitaria non \u00e8 da sempre. Come mostra un'elaborazione a cura di Monia Giovannetti, responsabile delle ricerche di Cittalia (fondazione che dipende dall\u2019Anci, l\u2019associazione dei comuni italiani), e che si basa su dati della Commissione nazionale per il diritto di asilo, tra il 2008 e il 2009 l\u2019Italia ha concesso pi\u00f9 protezioni sussidiarie di quelle umanitarie.\n\nLo status di rifugiato \u00e8 regolato dalla Convenzione di Ginevra, un trattato delle Nazioni Unite firmato nel 1951 da 147 Paesi e ratificato dall\u2019Italia con legge 722 del 1954. L\u2019articolo 1, infatti, stabilisce che va assegnato questo status a chi, \u00abtemendo a ragione di essere perseguitato per motivi di razza, religione, nazionalit\u00e0, appartenenza ad un determinato gruppo sociale o per le sue opinioni politiche, si trova fuori del Paese, di cui \u00e8 cittadino e non pu\u00f2 o non vuole, a causa di questo timore, avvalersi della protezione di questo Paese\u00bb.\n\nIn sostanza \u2013 come spiega un vademecum del ministero dell\u2019Interno \u2013 a ogni persona riconosciuta come \u201crifugiato\u201d viene concesso un permesso di soggiorno per asilo con una durata di cinque anni e rinnovabile a ogni scadenza. Tra i diritti del rifugiato, ci sono: l\u2019accesso al lavoro; il ricongiungimento familiare; il diritto all\u2019assistenza sanitaria, sociale e all\u2019istruzione pubblica; il diritto di circolare liberamente all\u2019interno dell\u2019Unione europea e di chiedere la cittadinanza italiana dopo cinque anni di residenza in Italia.\n\nLa protezione sussidiaria, invece, \u00e8 una forma di protezione prevista dall\u2019Unione europea ed \u00e8 riconosciuta al cittadino straniero che \u00abnon possiede i requisiti per essere riconosciuto rifugiato ma nei cui confronti sussistono fondati motivi di ritenere che, se ritornasse nel Paese di origine, o, nel caso di un apolide, se ritornasse nel Paese nel quale aveva precedentemente la dimora abituale, correrebbe un rischio effettivo di subire un grave danno\u00bb.\n\nQuesta forma di protezione internazionale prevede un permesso di soggiorno della durata di tre anni, \u00e8 rinnovabile a ogni scadenza ed \u00e8 convertibile in permesso di soggiorno per motivi di lavoro. Rispetto allo status di rifugiato, chi riceve la sussidiaria ha qualche beneficio in meno, ma pu\u00f2 comunque godere di diritti essenziali come la possibilit\u00e0 di partecipare all\u2019assegnazione di alloggi pubblici.\n\nDiscorso a parte vale per la protezione umanitaria: ha un raggio di azione pi\u00f9 ampio rispetto alle precedenti due ed \u00e8 stata introdotta in Italia per la prima volta nel 1998 (con il decreto legislativo n. 286), per dare piena attuazione in accordo con le normative europee sia all\u2019articolo 33 della Convenzione di Ginevra sia all\u2019articolo 10 della Costituzione italiana.\n\nIl vicepresidente del Consiglio Luigi Di Maio sbaglia quando dice che la protezione umanitaria esiste solo in Slovacchia e Italia. In Europa, sono 25 i Paesi che prevedono la concessione di questa forma di protezione, di cui 21 sono membri dell\u2019Unione europea.\n\nItalia e Slovacchia sono tra i Paesi che, in proporzione, fanno pi\u00f9 ricorso a questa forma di protezione, ma non sono gli unici, se si considerano anche Germania e Svizzera. Inoltre, a ben vedere le concessioni fatte dal governo di Bratislava sono pressoch\u00e9 ininfluenti, con solo 60 domande d\u2019asilo totali con esito positivo nel 2017 (di cui 40 protezioni umanitarie). In conclusione, il verdetto per Di Maio \u00e8 \u201cPanzana pazzesca\u201d.", "lang": "it"}