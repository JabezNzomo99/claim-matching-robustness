{"title": "Bonafede esagera il successo del M5S", "subtitle": "", "author": "pagellapolitica.it", "date": null, "vclaim_id": "vclaim-id-10375", "url": "https://pagellapolitica.it/dichiarazioni/8046/bonafede-esagera-il-successo-del-m5s", "vclaim": "Abbiamo limitato il confronto al periodo dal 1994 al 2018, prendendo come \u201cpunto zero\u201d l\u2019anno di inizio della cosiddetta Seconda Repubblica. Solo nel caso della Lega Nord abbiamo incluso i risultati del 1992, anno in cui il partito si \u00e8 presentato per la prima volta alle elezioni legislative. Abbiamo poi preso in considerazione i risultati ottenuti dai diversi partiti alla Camera dei Deputati (elezioni del 1994, 1996, 2001, 2006, 2008, 2013, 2018).\n\nDal 1994 ad oggi l\u2019Italia \u00e8 andata a votare con diversi sistemi elettorali. Per questo, il nostro confronto verr\u00e0 fatto sulle percentuali di voti e non sulla distribuzione dei seggi. In questo modo eviteremo il pi\u00f9 possibile effetti distorsivi (anche se i sistemi elettorali hanno, per forza di cose, un effetto anche su come votano le persone).\n\nPer poter confrontati i risultati ottenuti da ciascun partito - e non coalizione - abbiamo guardato ai voti presi da ciascuna lista. In linea con i risultati presentati dall\u2019Archivio storico, sono inoltre stati esclusi i voti ottenuti in Val D\u2019Aosta e nella circoscrizione Estero.\n\nCome si pu\u00f2 vedere dal grafico, tra il 2013 e il 2018 la Lega (Lega Nord fino al 2018) ha avuto un fortissimo aumento di voti: il partito di Matteo Salvini \u00e8 infatti passato dal 4,09% del 2013 al 17,37% del 2018, con un aumento di 13,28 punti percentuali.\n\nIl successo delle Lega alle ultime elezioni contraddice quanto dichiarato Bonafede: senza andare tanto indietro nel tempo, tra il 2013 e il 2018 la Lega (+13,28) \u00e8 in realt\u00e0 cresciuta ben pi\u00f9 di quanto non abbia fatto il Movimento Cinque Stelle (+7,1). La crescita della Lega \u00e8 inoltre superiore a quella del M5S non solo in percentuale, ma anche in termini assoluti: come abbiamo gi\u00e0 verificato, tra il 2013 e il 2018 il partito di Matteo Salvini ha infatti ottenuto oltre 4 milioni di elettori in pi\u00f9 (4.301.387), contro i 2 milioni del M5S (2.006.588).\n\nGuardando ai dati storici, abbiamo confrontato la crescita dei diversi partiti in un arco di cinque anni (l\u2019intervallo normale tra due diverse elezioni) per verificare se, oltre alla Lega nel 2018, anche altre forze politiche siano cresciute negli ultimi decenni pi\u00f9 di quanto non abbia fatto il Movimento Cinque Stelle alle ultime elezioni. Abbiamo cos\u00ec individuato un altro caso, sempre nell\u2019area di centro-destra: tra il 1996 e 2001 Forza Italia ha guadagnato l\u20198,86% di voti in pi\u00f9, corrispondenti a oltre 3 milioni di elettori.\n\nAl contrario, n\u00e9 il Partito Democratico n\u00e9 i suoi predecessori possono vantare una simile crescita. Dalla sua nascita - nell\u2019ottobre 2007 - il PD ha visto una progressiva riduzione del proprio elettorato, dal 33,18% del 2008 al 18,72% del 2018. Il risultato non cambia neanche andando pi\u00f9 indietro nel tempo e includendo i risultati ottenuti dall\u2019Ulivo nel 2006 (31,27%) e i risultati di DS (16,57%) e Margherita (14,52%) nel 2001.\n\nIl Movimento Cinque Stelle ha ottenuto alle ultime elezioni il 32,66% dei voti, con un aumento di 7,1 punti percentuali dalle elezioni del 2013. In virt\u00f9 di questo risultato, il deputato del M5S Alfonso Bonafede ha recentemente dichiarato a Piazza Pulita che in 5 anni il Movimento \u00e8 cresciuto come nessuna forza politica ha fatto in Italia in decenni.\n\nIn realt\u00e0, gi\u00e0 guardando proprio agli ultimi risultati elettorali possiamo vedere come l\u2019affermazione di Bonafede non sia corretta: tra il 2013 e il 2018 la Lega (+13,18%) \u00e8 infatti cresciuta pi\u00f9 di quanto non abbia fatto il M5S. La maggior crescita della Lega \u00e8 confermata anche guardando ai numeri assoluti (+4.301.387 contro i +2.006.588 del M5S).\n\nAnalizzando i dati storici, abbiamo individuato un secondo caso negli ultimi decenni in cui una forza politica \u00e8 cresciuta pi\u00f9 di quanto non abbia fatto oggi il Movimento Cinque Stelle (ma comunque meno della Lega nel 2018): Forza Italia nel 2001, con un aumento dell\u20198,86% rispetto al 1996. Per Bonafede \u201cPinocchio andante\u201d.", "lang": "it"}