{"title": "DF-kampagneleder kritiserer valgplakater med arabiske tegn. Men de er seks \u00e5r gamle", "subtitle": "\"I \u00c5rhus h\u00e6nger Enhedslisten valgplakater op med budskaber p\u00e5 arabisk.\"\n\nS\u00e5dan starter et facebookopslag, der ogs\u00e5 kritiserer de r\u00f8de partier for at lukke \u00f8jnene for islamiseringen af Danmark.\n\nOpslaget kommer fra Rune Oliver Christensen. Han er kampagneleder for Dansk Folkepartis folketingsmedlem Marlene Harps\u00f8e, og han er desuden suppleant til byr\u00e5det i Helsing\u00f8r for samme parti.", "author": "www.mm.dk", "date": "2019-05-10", "vclaim_id": "vclaim-id-24190", "url": "http://www.mm.dk/tjekdet/artikel/df-kampagneleder-kritiserer-valgplakater-med-arabiske-tegn-men-de-er-seks-aar-gamle#fact1", "vclaim": "\"I \u00c5rhus h\u00e6nger Enhedslisten valgplakater op med budskaber p\u00e5 arabisk.\"\n\nS\u00e5dan starter et facebookopslag, der ogs\u00e5 kritiserer de r\u00f8de partier for at lukke \u00f8jnene for islamiseringen af Danmark.\n\nOpslaget kommer fra Rune Oliver Christensen. Han er kampagneleder for Dansk Folkepartis folketingsmedlem Marlene Harps\u00f8e, og han er desuden suppleant til byr\u00e5det i Helsing\u00f8r for samme parti.\n\nDet er rigtig nok Enhedslistens valgplakater, men de er ikke sat op i forbindelse med de forest\u00e5ende valg til Europa-Parlamentet den 26. maj og Folketinget den 5. juni, s\u00e5dan som facebookopslaget ellers giver indtryk af.\n\nPlakaterne stammer derimod fra kommunalvalgene i 2005 og 2013. Det oplyser Enhedslistens pressekontor til TjekDet.\n\nOg selvom plakaterne alts\u00e5 er flere \u00e5r gamle, har flere facebookbrugere f\u00e5et det indtryk, at de er sat op i forbindelse med de kommende valg.\n\nBlandt andet mener en bruger, at plakaterne skal tages ned, og at det skal ske med det samme.\n\nTrods plakaternes alder s\u00e5 kunne de for s\u00e5 vidt godt v\u00e6re g\u00e6ldende i dag. Teksten p\u00e5 den lyser\u00f8de plakat er arabisk og betyder \"arbejde, bolig, respekt\", og plakaten blev sat op til kommunalvalget i 2005. De r\u00f8de plakater blev brugt ved kommunalvalget i 2013 og b\u00e6rer budskabet \"Vi st\u00e5r sammen mod ulighed\". Teksten er skrevet p\u00e5 det sydasiatiske sprog urdu, der blandt andet tales i Indien og Pakistan.\n\nPartiet brugte ogs\u00e5 valgplakater p\u00e5 andre sprog end dansk ved folketingsvalget i 2005 og kommunalvalgene i 2009 og 2017, blandt andet somali, kurdisk, tyrkisk, engelsk, gr\u00f8nlandsk og kinesisk, oplyser Enhedslisten.\n\nDer er da ogs\u00e5 flere tegn p\u00e5, at plakaterne ikke er lavet til de kommende valg i maj og juni. Blandt andet er Enhedslistens logo i dag ikke det samme, som man ser p\u00e5 plakaterne. Bogstavet '\u00d8' var dengang placeret i en taleboble. Men partiets nuv\u00e6rende logo er kvadratisk og ser s\u00e5ledes ud:\n\n\u00d8 kan ikke udelukke flere plakater p\u00e5 arabisk\n\nTjekDet har fors\u00f8gt at sp\u00f8rge Rune Oliver Christensen, om han ikke giver et forkert indtryk ved at undlade at fort\u00e6lle i opslaget, at plakaterne er flere \u00e5r gamle, men han vil ikke stille op til interview.\n\nTil TV 2 udtaler Rune Oliver Christensen dog, at det ikke var hans mening at give facebookbrugere et forkert indtryk.\n\n\"Billederne af Enhedslistens plakater er fra en tidligere valgkamp. Det kunne m\u00e5ske godt fremst\u00e5 mere klart i mit opslag. Dog var det ikke min tanke, at det skulle blive et tvivlssp\u00f8rgsm\u00e5l, netop fordi det ikke er min pointe i opslaget,\" siger han til TV 2.\n\nDen egentlige pointe med opslaget er at p\u00e5pege, \"at de r\u00f8de partier i foruroligende grad lukker \u00f8jnene for den trussel, som islamiseringen udg\u00f8r for vores demokrati,\" siger Rune Oliver Christensen til TV 2.\n\nTilbage st\u00e5r sp\u00f8rgsm\u00e5let, om vi kan forvente valgplakater p\u00e5 arabisk til de to valg, der er lige om hj\u00f8rnet. Men det er sv\u00e6rt at sige med sikkerhed.\n\nEnhedslistens pressekontor har ikke h\u00f8rt om, at partiet har produceret nogle arabisksprogede valgplakater i denne omgang. Men partiet synes som udgangspunkt, at det er godt at have s\u00e5 inkluderende valgmateriale som muligt, ogs\u00e5 med hensyn til forskellige sprog.", "lang": "da"}