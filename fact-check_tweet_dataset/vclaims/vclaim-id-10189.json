{"title": "Come stanno andando i numeri degli sbarchi?", "subtitle": "", "author": "pagellapolitica.it", "date": null, "vclaim_id": "vclaim-id-10189", "url": "https://pagellapolitica.it/dichiarazioni/7954/come-stanno-andando-i-numeri-degli-sbarchi", "vclaim": "In un\u2019intervista con del 5 novembre, il ministro dell\u2019Interno Marco Minniti ha detto che gli sbarchi di migranti sulle coste italiane sono calati di un terzo rispetto al 2016. Ha aggiunto anche diverse altre cifre, ricostruendo l\u2019andamento degli sbarchi negli ultimi mesi.\n\n\u201cIl 5 di luglio il dato era +19%, e ricordo che c\u2019era giustamente tensione\u201d, ha precisato Minniti. \u201cSi parlava di 250 mila persone pronte a partire. Da luglio a oggi sono circa il 50% in meno. Il mese di ottobre era il pi\u00f9 delicato: l\u2019anno scorso sono arrivate 27.384 persone, il picco pi\u00f9 alto. Quest\u2019anno sono state 5.984, meno 78%\u201d.\n\nI dati ufficiali cui si riferisce Minniti sono quelli forniti dal suo stesso ministero e raccolto dal Dipartimento per le Libert\u00e0 civili e l'Immigrazione. I dati pi\u00f9 aggiornati sono relativi al 6 novembre e parlano di un calo del 29,58% nell\u2019arco del 2017: finora sono sbarcati 113.957 migranti, a fronte di un totale di 161.823 nello stesso periodo del 2016.\n\nI dati pi\u00f9 aggiornati per un paragone, in questo caso, si riferiscono al 5 novembre e il totale dei migranti sbarcati in Italia nel 2017 risulta di 114.004 persone. Come si vede, la differenza con il dato del ministero (113.957) \u00e8 minima, di una cinquantina di unit\u00e0. Pi\u00f9 o meno lo stesso numero del ministero \u00e8 fornito anche per quanto riguarda lo stesso periodo del 2016, quando gli arrivi registrati dall\u2019Unhcr erano stati 160.501. La variazione \u00e8 del 28,95%, poco meno della percentuale governativa (29,58% al 6 novembre).\n\nA ottobre 2017, il mese citato dal ministro come \u201cdelicato\u201d - dato che nel 2016 era stato quello con pi\u00f9 sbarchi - gli arrivi sono invece stati 5.984 a fronte dei 27.384 dello scorso anno. Il calo \u00e8 del 79% su base mensile. Valutando dunque il solo periodo da luglio a ottobre si ha un totale di 27.643 migranti nel 2017 e 89.205 nel 2016: un calo vicino al 70%. Se invece si calcola anche il mese di giugno, quando gli sbarchi erano ancora a un livello simile a quello del 2016, il calo \u00e8 superiore al 50%.\n\nMinniti cita il 5 luglio come data cruciale proprio perch\u00e9 tra la fine di giugno e l\u2019inizio di luglio di quest\u2019anno ci furono numerosi sbarchi da migliaia di persone: in particolare il 29 giugno arrivarono in un solo giorno 4.441 migranti. Riferendosi a quel periodo il ministro ha successivamente detto durante una Festa dell\u2019Unit\u00e0 a Pesaro, suscitando anche diverse critiche, di aver \u201ctemuto per la tenuta democratica del Paese\u201d.\n\nLe conseguenze di quella situazione sono state due: innanzitutto il Ministero dell\u2019Interno ha stilato un codice di condotta per le Ong da rispettare qualora volessero compiere salvataggi di migranti in mare; in secondo luogo Minniti \u00e8 stato in Libia per stringere accordi con i sindaci locali, con lo scopo di impedire ai trafficanti di organizzare i barconi che portano i migranti in Italia.\n\nEntrambe queste operazioni sono state criticate, sia da alcune Ong, perch\u00e9 il codice contrastava con il loro regolamento etico, sia dal Consiglio d\u2019Europa per gli accordi con i sindaci libici.", "lang": "it"}