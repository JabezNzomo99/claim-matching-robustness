{"title": "Flere unge blir uf\u00f8retrygdet p\u00e5 grunn av lettere psykiske lidelser", "subtitle": "I april var 14\u00a0700 unge uf\u00f8retrygdet. Det er en oppgang p\u00e5 ti prosent fra \u00e5ret f\u00f8r.", "author": "www.faktisk.no", "date": null, "vclaim_id": "vclaim-id-21098", "url": "https://www.faktisk.no/faktasjekker/bA/flere-unge-blir-uforetrygdet-pa-grunn-av-lettere-psykiske-lidelser", "vclaim": "I landsm\u00f8tetalen snakket Erna Solberg om hvordan H\u00f8yre prioriterer kampen mot psykiske lidelser og viser til at forebygging er mer effektivt enn reparering.\n\nOverfor Faktisk.no viser Statsministerens kontor til NAV som grunnlag for p\u00e5standen. Og i notatet \u00abUtviklingen i uf\u00f8rediagnoser per 31. desember 2014\u00bb dr\u00f8fter NAV hvem som blir uf\u00f8re. Det er NAV som innvilger uf\u00f8retrygd og deres statistikk over hvilke diagnoser som f\u00f8rer til innvilgelse av slik trygd er s\u00e5 n\u00e6rt prim\u00e6rkilden det er mulig \u00e5 komme.\n\nMen tall om uf\u00f8rhet gir ikke hele bildet. N\u00e5r Solberg sier \u00abforsvinner ut av arbeidsmarkedet\u00bb, er det flere steder de unge da kan v\u00e6re. De kan bli sykemeldte, de kan v\u00e6re p\u00e5 arbeidsavklaringspenger eller de kan v\u00e6re uf\u00f8retrygdede.\n\nFiguren under viser at andelen som blir uf\u00f8re p\u00e5 grunn av psykiske lidelser \u00f8kende.\n\nNAV skiller ut 18-19-\u00e5ringer i en egen undergruppe siden de som f\u00e5r innvilget uf\u00f8retrygd i s\u00e5 ung alder ofte har v\u00e6rt syke som barn, og g\u00e5r rett inn i uf\u00f8retrygd n\u00e5r de blir myndige. Dette gjelder mange med tung sykdom, for eksempel psykisk utviklingshemmede. S\u00e5 i denne faktasjekken er det mest relevant \u00e5 se p\u00e5 utviklingen i aldersgruppene 20-24 \u00e5r og 25-29 \u00e5r. Men her er tendensen alts\u00e5 den samme i begge aldersgrupper og for begge kj\u00f8nn. Andelen er \u00f8kende.\n\nN\u00e5r Solberg refererer til \u00ablette psykiske lidelser\u00bb m\u00e5 vi g\u00e5 ut fra at det er p\u00e5 grunn av at det er denne gruppen av syke det lettest kan settes inn tiltak mot, tiltak som vil kunne f\u00e5r syke ut i arbeid eller forebygge rekruttering til gruppen.\n\nI rapporten skilles det bare mellom \u00abnevroser og adferdsforstyrrelser\u00bb og \u00abpsykisk utviklingshemming\u00bb. Av disse to kategoriene m\u00e5 vi g\u00e5 ut fra at \u00ablette psykiske lidelser\u00bb g\u00e5r inn i \u00abnevroser og adferdsforstyrrelser\u00bb.\n\nMen f\u00f8lge NAV-statistikk har det v\u00e6rt vekst i rekrutteringen av uf\u00f8re i alle diagnosegruppene som er kategorisert som \u00abpsykiske lidelser og adferdsproblemer\u00bb. Det er lite sannsynlig at utviklingen er den motsatte for \u00ablette psykiske lidelser\u00bb.\n\nTallene i rapporten som best beskriver hvilke diagnosegrupper som f\u00f8rer til unges uf\u00f8rhet er fra 2014, men i notatet \u00abUtviklingen i uf\u00f8retrygd per 31. mars 2017\u00bb henvises det til de samme tallene.\n\nI 2017-notatet viser NAV tilbake til den fordelingen som ble beskrevet tidligere. For tallene fra 2014 er de siste vi har om hvilke diagnoser som gir grunnlag for nye uf\u00f8re..\n\nHvis man etter \u00e5 ha v\u00e6rt sykemeldt i ett \u00e5r ikke er klar for \u00e5 returnere til arbeidslivet, er alternativet arbeidsavklaringspenger. Dette er personer som st\u00e5r i stor fare for \u00e5 falle ut av arbeidslivet. NAVs tall for nye mottakere av denne st\u00f8naden viser at antallet unge (under 30 \u00e5r) som fikk innvilget slik st\u00f8nad for lettere psykiske lidelser har steget fra 4708 i 2014, til 5715 i 2017. Det er en \u00f8kning p\u00e5 21 prosent.\n\nSykemeldte er ikke like relevant n\u00e5r vi snakker om \u00abforsvinner ut av arbeidsmarkedet\u00bb, i og med at sykemelding i sin natur er midlertidig. Det er f\u00f8rst n\u00e5r man ikke kommer tilbake fra sykemelding at en kan snakke om \u00e5 forsvinne ut av arbeidsmarkedet. Da g\u00e5r personen gjerne over til \u00e5 motta arbeidsavklaringspenger. Likevel viser tall fra NAV at ogs\u00e5 n\u00e5r det gjelder sykemeldte har det v\u00e6rt en \u00f8kning for diagnosene som kategoriseres som lettere psykiske lidelser, men her er ikke tallene brutt ned p\u00e5 b\u00e5de alder og diagnose.", "lang": "no"}