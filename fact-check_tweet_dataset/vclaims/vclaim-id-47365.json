{"title": "Co sta\u0142o si\u0119 z projektem ustawy o wprowadzeniu konfiskaty rozszerzonej?", "subtitle": "Sprawdzamy wypowied\u017a Marcina Warcho\u0142a. Co sta\u0142o si\u0119 z projektem ustawy zak\u0142adaj\u0105cym wprowadzenie konfiskaty rozszerzonej?", "author": "demagog.org.pl", "date": null, "vclaim_id": "vclaim-id-47365", "url": "https://demagog.org.pl/wypowiedzi/co-stalo-sie-z-projektem-ustawy-o-wprowadzeniu-konfiskaty-rozszerzonej/", "vclaim": "Co sta\u0142o si\u0119 z projektem ustawy zak\u0142adaj\u0105cym wprowadzenie konfiskaty rozszerzonej?\n\nWypowied\u017a Marcina Warcho\u0142a oceniamy jako manipulacj\u0119, poniewa\u017c w 2006 roku do Sejmu wp\u0142yn\u0105\u0142 projekt ustawy zak\u0142adaj\u0105cej rozszerzon\u0105 mo\u017cliwo\u015b\u0107 konfiskowania maj\u0105tk\u00f3w pochodz\u0105cych z przest\u0119pstw. Trafi\u0142 on do Sejmu ponownie w 2008 roku, jednak nie doczeka\u0142 si\u0119 drugiego czytania, po tym jak Komisja wyda\u0142a rekomendacj\u0119 odrzucenia projektu. Nie jest jednocze\u015bnie prawd\u0105, jakoby Minister \u0106wi\u0105kalski \u201ewycofa\u0142\u201d omawiane przepisy.\n\nMarcin Warcho\u0142, Sekretarz Stanu w Ministerstwie Sprawiedliwo\u015bci, stwierdzi\u0142 w czasie wywiadu dla Telewizji Republika, \u017ce wprowadzenie konfiskaty rozszerzonej zosta\u0142o zaproponowane przez Zbigniewa Ziobr\u0119 ju\u017c w 2006 roku, a nast\u0119pnie wycofane przez Platform\u0119 Obywatelsk\u0105 i ministra Zbigniewa \u0106wi\u0105kalskiego.\n\nZbigniew \u0106wi\u0105kalski by\u0142 ministrem sprawiedliwo\u015bci od 16 listopada 2007 roku do 20 stycznia 2009 roku, kiedy to poda\u0142 si\u0119 do dymisji.\n\nRz\u0105dowy projekt zak\u0142adaj\u0105cy wprowadzenie konfiskaty rozszerzonej wp\u0142yn\u0105\u0142 pod koniec skr\u00f3conej V kadencji Sejmu. Zosta\u0142 skierowany do I czytania na posiedzeniu, ale si\u0119 go nie doczeka\u0142 i podleg\u0142 pod zasad\u0119 dyskontynuacji.\n\nNast\u0119pnie w zasadniczo niezmienionym brzmieniu (z niewielk\u0105 autopoprawk\u0105) projekt wp\u0142yn\u0105\u0142 do Sejmu 22 lutego 2008 roku. Tym razem by\u0142 to projekt poselski. Po pierwszym czytaniu zosta\u0142 skierowany do Podkomisji Sta\u0142ej do nowelizacji prawa karnego, kt\u00f3ra postanowi\u0142a, \u017ce projekt nale\u017cy odrzuci\u0107. Nie doczeka\u0142 si\u0119 on jednak drugiego czytania na forum Sejmu.\n\nPo raz kolejny projekt poselski dor\u0119czono marsza\u0142kowi w czasie VII kadencji Sejmu. Ponownie trafi\u0142 on do Podkomisji i nie doczeka\u0142 si\u0119 drugiego czytania w zwi\u0105zku z wyga\u015bni\u0119ciem mandat\u00f3w kilku pos\u0142\u00f3w, kt\u00f3rzy wnie\u015bli projekt.\n\nProjekt (ponownie rz\u0105dowy) o zmodyfikowanej tre\u015bci, ale r\u00f3wnie\u017c wprowadzaj\u0105cy konfiskat\u0119 rozszerzon\u0105, wp\u0142yn\u0105\u0142 do Sejmu 30 grudnia 2016 roku i zosta\u0142 przeg\u0142osowany 24 lutego 2017 roku. Prezydent podpisa\u0142 ustaw\u0119 11 kwietnia 2017 roku.\n\nDotychczas S\u0105d m\u00f3g\u0142 orzec zaj\u0119cie (tzw. przepadek) przez pa\u0144stwo przedmiot\u00f3w pozyskanych bezpo\u015brednio z przest\u0119pstwa, przedmiot\u00f3w, kt\u00f3re by\u0142y u\u017cyte do pope\u0142nienia przest\u0119pstwa. Je\u015bli zaj\u0119cie tych przedmiot\u00f3w nie jest mo\u017cliwe, to s\u0105d zarz\u0105dzi\u0107 m\u00f3g\u0142 zaj\u0119cie ich r\u00f3wnowarto\u015bci. Zaj\u0119ciu podlegaj\u0105 tak\u017ce korzy\u015bci maj\u0105tkowe nabyte w zwi\u0105zku z przest\u0119pstwem i po jego pope\u0142nieniu. Ustawa z 20 lutego 2015 roku doda\u0142a, \u017ce korzy\u015bci te mog\u0105 by\u0107 zaj\u0119te nawet wtedy, gdy przest\u0119pca przekaza\u0142 je komu\u015b innemu.\n\nUstawa z 23 marca 2017 roku doda\u0142a zapisy zezwalaj\u0105ce tak\u017ce na zaj\u0119cie przedsi\u0119biorstwa, je\u015bli s\u0142u\u017cy\u0142o ono do ukrycia lub pope\u0142nienia przest\u0119pstwa. Ustawa zezwala ponadto, aby w razie podejrzenia pope\u0142nienia przest\u0119pstwa (przed wyrokiem s\u0105du) zabezpieczy\u0107 maj\u0105tek oskar\u017conego, poprzez np. zaj\u0119cie ruchomo\u015bci, zakaz zbycia nieruchomo\u015bci oraz zabezpieczenie firmy, poprzez ustanowienie zarz\u0105du i zarz\u0105dcy przedsi\u0119biorstwa.\n\nZaj\u0119te mo\u017ce by\u0107 nie tylko mienie nabyte w wyniku przest\u0119pstwa, ale tak\u017ce dalsze korzy\u015bci osi\u0105gni\u0119te z tego tytu\u0142u. Co wi\u0119cej, za korzy\u015b\u0107 tak\u0105 uznane zostaje tak\u017ce mienie nabyte w ci\u0105gu pi\u0119ciu lat przed pope\u0142nieniem przest\u0119pstwa (chyba, \u017ce wykazany zostanie dow\u00f3d temu przecz\u0105cy).\n\nPodsumowuj\u0105c, w 2006 roku rzeczywi\u015bcie wp\u0142yn\u0105\u0142 do Sejmu projekt ustawy zak\u0142adaj\u0105cy rozszerzenie mo\u017cliwo\u015bci konfiskowania maj\u0105tku pochodz\u0105cego z przest\u0119pstw. Nie doczeka\u0142 si\u0119 jednak pierwszego czytania. Ponownie z\u0142o\u017cony (tym razem przez pos\u0142\u00f3w) 22 lutego 2008 roku, a wi\u0119c w czasie, gdy ministrem sprawiedliwo\u015bci by\u0142 Zbigniew \u0106wi\u0105kalski, zosta\u0142 skierowany do Komisji. Ta 20 pa\u017adziernika 2010 roku, a wi\u0119c ju\u017c po dymisji ministra \u0106wi\u0105kalskiego, stwierdzi\u0142a, \u017ce powinien on zosta\u0107 odrzucony. Finalnie nie doczeka\u0142 si\u0119 drugiego czytania. Oznacza to, \u017ce projekt nie zosta\u0142 uchwalony w czasie, gdy ministrem by\u0142 Zbigniew \u0106wi\u0105kalski, ale te\u017c nie \u201ewycofa\u0142\u201d on owych przepis\u00f3w.", "lang": "pl"}