{"title": "Budsjettforliket i h\u00f8st gjorde at det n\u00e5 m\u00e5 spares p\u00e5 mange sykehus", "subtitle": "Flere hundre millioner kroner i \u00f8kt effektiviseringskrav merkes i helseregionene.", "author": "www.faktisk.no", "date": null, "vclaim_id": "vclaim-id-21031", "url": "https://www.faktisk.no/faktasjekker/w5/budsjettforliket-i-host-gjorde-at-det-na-ma-spares-pa-mange-sykehus", "vclaim": "I sin tale viser Audun Lysbakken til budsjettforliket i fjor h\u00f8st mellom regjeringspartiene H\u00f8yre og Frp, og st\u00f8ttepartiene Venstre og KrF. Vi oppfatter at han knytter behovet for sparing konkret til dette forliket.\n\nSom vi kommer n\u00e6rmere tilbake til senere i denne gjennomgangen, er alle statlige virksomheter allerede p\u00e5lagt et generelt effektiviseringskrav p\u00e5 0,5 prosent gjennom den s\u00e5kalte Avbyr\u00e5kratiserings- og effektiviseringsreformen (ABE-reformen). Denne ble innf\u00f8rt i 2015, og har derfor v\u00e6rt virksom i noen \u00e5r.\n\nLysbakken p\u00e5stand etterlater imidlertid et inntrykk av at selve forliket mellom partiene under budsjettforhandlingene sist h\u00f8st innebar en endring i forhold til det opprinnelige budsjettforslaget fra regjeringen, og at dette tvinger sykehusene til \u00e5 gjennomf\u00f8re st\u00f8rre innsparinger enn de eventuelt hadde m\u00e5ttet f\u00f8r budsjettforliket.\n\nN\u00e5r Faktisk.no ber Lysbakken om dokumentasjon for p\u00e5standen, sender SVs kommunikasjonssjef, Siri Gj\u00f8rtz, et notat partiet selv lagde i desember 2016. I notatet har SV g\u00e5tt gjennom budsjetter og virksomhetsplaner for ulike sykehus og helseforetak. Ikke alle sykehus og helseforetak er med i gjennomgangen.\n\nNotatet viser at flere av dem forventer sv\u00e6rt stram \u00f8konomi i 2017. I forslaget til virksomhetsplan for Universitetssykehuset Nord-Norge st\u00e5r det for eksempel:\n\nIf\u00f8lge Gj\u00f8rtz beskriver notatet sykehusenes \u00f8konomiske situasjon etter at regjeringspartiene H\u00f8yre og Frp inngikk forlik med Venstre og KrF om statsbudsjettet for 2017. Forliket f\u00f8rte til en lavere vekst i inntektene for sykehusene enn det regjeringspartiene la opp til.\n\nH\u00f8yre og Frps la i sitt forslag til statsbudsjett opp til et effektiviseringskrav p\u00e5 177 millioner kroner som f\u00f8lge av den s\u00e5kalte Avbyr\u00e5kratiserings- og effektiviseringsreformen (ABE-reformen).\n\nReformen inneb\u00e6rer et generelt effektiviseringskrav p\u00e5 0,5 prosent for statlige virksomheter, omlag 712 millioner kroner i effektivisering. Men i dette skulle de regionale helseforetakene f\u00e5r tilbakef\u00f8rt 535 millioner kroner for \u00e5 f\u00e5 r\u00e5d til investeringer og anskaffelser. Alts\u00e5 var det reelle kravet p\u00e5 177 millioner kroner.\n\nI budsjettavtalen i Stortinget ble ABE-reformen \u00f8kt fra 0,5 til 0,8 prosent. Dette innebar at effektiviseringskravet \u00f8kte med 415 millioner kroner, opplyser Helse- og omsorgsdepartementet til Faktisk.no.\n\nFor \u00e5 finne ut hvordan budsjettforliket har p\u00e5virket \u00f8konomien til sykehusene, har Faktisk.no kontaktet de fire helseregionene. Det er de som f\u00e5r penger fra statsbudsjettet, som de overf\u00f8rer til sine helseforetak, som igjen vedtar budsjettene for hvert enkelt sykehus.\n\nFaktisk.no har spurt helseregionene om hvor mye mindre penger de fikk som f\u00f8lge av budsjettavtalen mellom de fire borgerlige partiene, og om det har f\u00f8rt til at de m\u00e5 \u00abspare inn\u00bb dette bel\u00f8pet.\n\nFor Helse Nord RHF innebar budsjettavtalen en reduksjon av inntektene med rundt 50 millioner kroner. Trekket fordelte seg p\u00e5 cirka 12 millioner i aktivitetsbaserte inntekter og 38 millioner i basisramme. Reduksjonen i aktivitetsbaserte inntekter ble videref\u00f8rt til helseforetakene, mens trekket i basisrammen ble h\u00e5ndtert ved \u00e5 redusere det budsjetterte overskuddet til det regionale helseforetaket.\n\nLes mer om hvordan sykehus finansieres her.\n\nI Helse Vest RHF f\u00f8rte budsjettavtalen til rundt 80 millioner kroner mindre. P\u00e5 kort sikt vil effekten av dette bli litt mindre egenkapital til investeringer. Kommunikasjonsavdelingen opplyser i en e-post til Faktisk.no at:\n\nHelse Midt RFH opplyser at budsjettforliket for dem f\u00f8rte til en reduksjon i inntekter p\u00e5 43 millioner kroner. For sykehusene ga dette seg utslag i reduserte rammer og tilsvarende krav til effektivisering.\n\nFor Helse S\u00f8r-\u00d8st RHF utgj\u00f8r ABE-reformen samlet sett et inntektsbortfall i st\u00f8rrelsesorden 310 millioner kroner. Trekket i basisbevilgningen rammer i hovedsak det regionale helseforetaket, mens helseforetakene vil f\u00e5 rundt 60 millioner mindre i aktivitetsbaserte inntekter som f\u00f8lge av budsjettforliket.", "lang": "no"}