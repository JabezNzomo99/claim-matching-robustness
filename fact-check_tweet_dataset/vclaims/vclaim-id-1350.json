{"title": "Le Olimpiadi sono un costo imprevedibile?", "subtitle": "", "author": "pagellapolitica.it", "date": null, "vclaim_id": "vclaim-id-1350", "url": "https://pagellapolitica.it/dichiarazioni/7460/le-olimpiadi-sono-un-costo-imprevedibile", "vclaim": "Intervistato da Lucia Annunziata nel corso della trasmissione su Raitre, l\u2019esponente del Movimento 5 Stelle e vice presidente della Camera Luigi Di Maio ha difeso le ragioni contrarie all\u2019organizzazione dei Giochi Olimpici. Il tema \u00e8 tornato di attualit\u00e0 dopo l\u2019elezione di Virginia Raggi (M5S) alla carica di sindaco di Roma e al successivo ritiro della candidatura della capitale ad ospitare le Olimpiadi del 2024, ufficializzato con un voto dell\u2019assemblea capitolina il 29 settembre 2016.\n\nDi Maio ha detto che tutti i Giochi Olimpici organizzati tra il 1984 e oggi hanno superato le previsioni di costo iniziali, nell\u2019ordine di miliardi di euro. Vediamo che cosa dicono i numeri.\n\nAll\u2019interno del programma Megaproject Management della SBS, che si occupa di valutare impatti e costi dei grandi progetti infrastrutturali, tre studiosi hanno pubblicato a luglio 2016 uno studio per arrivare a \u201cun confronto coerente e sistematico tra le diverse edizioni\u201d delle Olimpiadi, per quanto riguarda costi e sforamenti. Gli autori specificano che \u201cci\u00f2 non \u00e8 stato mai fatto in passato\u201d\n\nLo studio presenta i costi finali per 25 edizioni dei Giochi, sia estivi che invernali, tra le 30 avvenute da Roma 1960 a Rio 2016. Negli altri casi, una stima affidabile del costo complessivo non esiste o non \u00e8 affidabile. Fa poi una classifica dello sforamento, in percentuale, dei costi finali rispetto a quelli preventivati nella fase di candidatura per 19 edizioni. Riportiamo le due classifiche nei due grafici successivi (le edizioni invernali sono contraddistinte da una \u201cI\u201d).\n\nLe cifre del primo grafico sono in dollari Usa del 2015 (i dati riguardanti Rio 2016 sono proiezioni). Nel secondo grafico, riportiamo lo sforamento dei costi in termini reali solo in percentuale, perch\u00e9 gli autori dello studio non hanno pubblicato le previsioni dei costi in cifre assolute (anche in questo caso i dati su Rio 2016 sono proiezioni).\n\nCome si vede, tutte le edizioni dei Giochi per cui sono disponibili dati affidabili mostrano - secondo lo studio SBS - uno sforamento dei costi. La media \u00e8 calcolata dagli autori nel 176% per le edizioni estive e nel 142 per quelle invernali (pag. 13).\n\nNel caso pi\u00f9 eclatante, Montreal \u201976, lo sforamento fu del 720%, equivalente a diversi miliardi di dollari (quella edizione divenne famigerata perch\u00e9 port\u00f2 la citt\u00e0 vicina al collasso, lasciando in eredit\u00e0 un debito pluridecennale). Stessi eccessi miliardari possono essere inferiti per diverse altre edizioni, tra cui Barcellona \u201992, Atlanta \u201996 e Sydney \u201900. Non per tutte quelle successive al 1984, per\u00f2: Los Angeles \u201984 cost\u00f2 meno di un miliardo, ad esempio, Calgary \u201988 poco di pi\u00f9 e non si conosce il bilancio finale di Seul \u201988.\n\nDi Maio dice che, dal 1984 a oggi, tutte le edizioni dei Giochi Olimpici sono costate pi\u00f9 di quanto preventivato. L\u2019affermazione \u00e8 confermata, se ci si basa sull\u2019unico studio recente che si \u00e8 occupato estesamente del tema: i costi delle Olimpiadi sono risultati sempre maggiori alle previsioni iniziali in tutti i casi in cui sono disponibili dati affidabili (19 edizioni sulle 30 dal 1960 a oggi). Non tutte hanno sforato di miliardi, per\u00f2: alcune edizioni degli anni Ottanta riuscirono a contenere i costi - in particolare Los Angeles 1984, tra i Giochi estivi, e Calgary 1988 tra quelli invernali - e ad arrivare a un conto finale di \u201cappena\u201d un miliardo. \u201cC\u2019eri quasi\u201d per l\u2019esponente del Movimento 5 Stelle.", "lang": "it"}