{"title": "Nie, rz\u0105d nie podpisa\u0142 umowy na produkcj\u0119 i wszczepianie mikroczip\u00f3w", "subtitle": "W sieci pojawi\u0142o si\u0119 nagranie, wed\u0142ug kt\u00f3rego rz\u0105d podpisa\u0142 umow\u0119 z firm\u0105, kt\u00f3ra wyprodukuje mikroczipy do monitorowania obywateli. Mia\u0142yby one zosta\u0107 wszczepione wszystkim Polakom. To nieprawda. Rz\u0105d nie podpisa\u0142 takiej umowy.", "author": "sprawdzam.afp.com", "date": "2020-05-15T18:15:13+02:00", "vclaim_id": "vclaim-id-58409", "url": "https://sprawdzam.afp.com/nie-rzad-nie-podpisal-umowy-na-produkcje-i-wszczepianie-mikroczipow", "vclaim": "Nie, rz\u0105d nie podpisa\u0142 umowy na produkcj\u0119 i wszczepianie mikroczip\u00f3w\n\nW sieci pojawi\u0142o si\u0119 nagranie, wed\u0142ug kt\u00f3rego rz\u0105d podpisa\u0142 umow\u0119 z firm\u0105, kt\u00f3ra wyprodukuje mikroczipy do monitorowania obywateli. Mia\u0142yby one zosta\u0107 wszczepione wszystkim Polakom. To nieprawda. Rz\u0105d nie podpisa\u0142 takiej umowy.\n\nPost pojawi\u0142 si\u0119 na Facebooku w czwartek, 14 maja.\n\n- Obowi\u0105zkowe czipy s\u0105 ju\u017c faktem w Polsce. Podpisano dokumenty. Co wi\u0119cej produkcja i kolporta\u017c czip\u00f3w dla Europy b\u0119dzie w firmie kt\u00f3ra mie\u015bci si\u0119 w Polsce - pisze u\u017cytkownik Facebooka, kt\u00f3ry do swojego posta do\u0142\u0105czy\u0142 te\u017c film.\n\n- 10 maja zosta\u0142a podpisana umowa na wyprodukowanie i dystrybucj\u0119 czip\u00f3w, kt\u00f3re b\u0119d\u0105 nam wszczepiane mi\u0119dzy palcem wskazuj\u0105cym, a kciukiem. (...) Firma jest w Polsce, w Warszawie. Polska ma by\u0107 centrum dystrybucji tego na inne kraje Europy (...) - m\u00f3wi.\n\n- Czipy b\u0119d\u0105 si\u0119 \u0142\u0105czy\u0142y z naszym systemem nerwowym. Ma\u0142o tego, b\u0119dzie obowi\u0105zek ich wymiany, bo w tym pi\u015bmie zawarte s\u0105 warunki, kt\u00f3re ma on spe\u0142nia\u0107. Wi\u0119c co sze\u015b\u0107, co dwana\u015bcie miesi\u0119cy musia\u0142by by\u0107 wymieniany (...) - twierdzi m\u0119\u017cczyzna.\n\nW ci\u0105gu doby nagranie mia\u0142o ponad 7 tys. wy\u015bwietle\u0144. Pojawi\u0142o si\u0119 tu i tu. Wielu u\u017cytkownik\u00f3w \u0142\u0105czy\u0142o te\u017c rzekomy plan wszczepiania czip\u00f3w ze stawianymi w Polsce antenami telekomunikacji 5G. \u201eNasze czipy b\u0119d\u0105 stale wysy\u0142a\u0107 raporty o naszym zdrowiu do stacji bazowych budowanych przez Microsoft na terenie Polski. Czipy b\u0119d\u0105 pod\u0142\u0105czone do naszego systemu nerwowego i w momencie usuni\u0119cia czipa przez w\u0142a\u015bciciela, wy\u015ble on sygna\u0142 do najbli\u017cszego masztu 5G o braku po\u0142\u0105czenia z w\u0142a\u015bcicielem. Co si\u0119 wtedy stanie mo\u017cna by\u0142o zobaczy\u0107 w ostatniej reklamie chi\u0144skiego sprz\u0119tu do rozpoznawania twarzy. Zacznie si\u0119 polowanie. Takie osoby b\u0119d\u0105 zamykane w gettach\u201d - pisa\u0142a w po\u015bcie jedna z u\u017cytkowniczek Facebooka.\n\nZa pomoc\u0105 odwrotnego wyszukiwania grafiki w Google szybko odnale\u017ali\u015bmy autora wypowiedzi. To Jacek Sokal przedstawiaj\u0105cy si\u0119 na Facebooku jako bioenergoterapeuta i psycholog zarz\u0105dzania, wsp\u00f3\u0142prowadz\u0105cy kana\u0142 na YouTubie \u201eWiedza dla Wszystkich\u201d.\n\nCa\u0142\u0105 swoj\u0105 wypowied\u017a opiera na umowie, kt\u00f3r\u0105 rzekomo rz\u0105d mia\u0142 podpisa\u0107 10 maja. Nie precyzuje jednak o jak\u0105 firm\u0119 czy ministerstwo chodzi.\n\nPodpowied\u017a znale\u017ali\u015bmy w dyskusji pod postem. U\u017cytkowniczka Facebooka zamie\u015bci\u0142a link do raportu firmy Hemp and Wood S.A do Komisji Nadzoru Finansowego o zawi\u0105zaniu si\u0119 nowej sp\u00f3\u0142ki biotechnologicznej mi\u0119dzy Hemp and Wood S.A i ameryka\u0144sk\u0105 firm\u0105 Alivecel. Tytu\u0142 raportu: \u201ePodpisanie umowy dotycz\u0105cej zawi\u0105zania sp\u00f3\u0142ki biotechnologicznej produkuj\u0105cej implanty umo\u017cliwiaj\u0105ce wczesne wykrywanie biomarker\u00f3w sygnalizuj\u0105cych m.in. infekcje wirusowe w tym Covid-19\u201d. Poni\u017cej publikujemy ca\u0142y raport z podkre\u015blonymi fragmentami, o kt\u00f3rych wspomina bioenergoterapeuta.\n\nO powstaniu nowej firmy poinformowa\u0142a Polska Agencja Prasowa tu, agencja Reuters tu czy te\u017c prasa bran\u017cowa tu.\n\nW \u017cadnej z tych informacji nie pojawiaj\u0105 si\u0119 informacje o wszczepianiu wszystkim Polakom mikroczip\u00f3w. Rz\u0105d nie jest te\u017c sygnatariuszem umowy. \n\n - Trudno to traktowa\u0107 powa\u017cnie. Nie istniej\u0105 plany korzystania z takich rozwi\u0105za\u0144 (...) Temat czip\u00f3w to nic innego jak wymys\u0142y rodem z Sci-Fi - przekaza\u0142o nam w pi\u0105tek ministerstwo zdrowia.\n\n- To nieprawda. Nie ma \u017cadnej takiej umowy z rz\u0105dem czy z ministerstwem, czy z jak\u0105kolwiek inn\u0105 rz\u0105dow\u0105 instytucj\u0105 - m\u00f3wi Leszek Borkowski, prezes zarz\u0105du Hemp & Wood S.A. - 10 maja podpisali\u015bmy umow\u0119, ale nie z rz\u0105dem, tylko z ameryka\u0144sk\u0105 firm\u0105 Alivecel, kt\u00f3rej celem jest utworzenie joint-venture - dodaje.\n\nCzym jest joint-venture? \u201eJej celem b\u0119dzie oferowanie system\u00f3w monitorowania zdrowia w postaci implantu wszczepianego u\u017cytkownikom w d\u0142o\u0144 mi\u0119dzy kciukiem a palcem wskazuj\u0105cym\u201d - czytamy w dokumencie. \n\n - Joint-venture prowadzi\u0107 b\u0119dzie badania (R&D) w zakresie produkcji \u017cywych kom\u00f3rek w celu pomiaru i wykrywaniu bia\u0142ek wytwarzanych przez wirusy COVID/SARS/MERS, a tak\u017ce marker\u00f3w glukozy, insuliny, nowotwor\u00f3w, zawa\u0142u serca i innych. Monitorowanie \u201ein vivo\u201d b\u0119dzie si\u0119 odbywa\u0107 w czasie rzeczywistym - czytamy dalej.\n\nTo zapewne te fragmenty musia\u0142y wywo\u0142a\u0107 niepok\u00f3j i pobudzi\u0107 fantazj\u0119 przeciwnik\u00f3w mikroczip\u00f3w, by na jej podstawie wyobrazi\u0107 sobie, \u017ce firma b\u0119dzie obowi\u0105zkowo czipowa\u0107 wszystkich Polak\u00f3w, by ich w pe\u0142ni kontrolowa\u0107.\n\nW niekt\u00f3rych krajach np. w Szwecji, czipy zast\u0119puj\u0105 klucze, karty kredytowe czy bilety komunikacji publicznej, to i tak budz\u0105 wiele negatywnych reakcji inspiruj\u0105c spiskowe teorie.\n\nG\u0142\u00f3wnym celem firmy, wed\u0142ug prezesa, b\u0119dzie jednak wyprodukowanie implant\u00f3w dla os\u00f3b chorych na cukrzyc\u0119 do monitorowania ich stanu zdrowia. - Obecnie stosowane implanty s\u0105 bardzo kosztowne i musz\u0105 by\u0107 wymieniane co miesi\u0105c. Razem z firm\u0105 Alivecel chcemy wyprodukowa\u0107 du\u017co ta\u0144sze implanty i takie, kt\u00f3re starcz\u0105 pacjentom na 12 miesi\u0119cy, bez konieczno\u015bci comiesi\u0119cznej, uci\u0105\u017cliwej, wymiany - t\u0142umaczy Borkowski.\n\n - Podobn\u0105 technologi\u0119 implant\u00f3w chcemy rozwin\u0105\u0107 do wczesnego wykrywania innych chor\u00f3b, m.in. z grupy koronawirusa takich jak SARS-CoV-2 powoduj\u0105cy obecn\u0105 epidemi\u0119 Covid-19. Ale to dopiero dalszy plan - dodaje.\n\n- Czy ten ambitny plan si\u0119 uda? Czas poka\u017ce. Firma Hemp & Wood jest nowicjuszem w tej bran\u017cy. Do tej pory dzia\u0142a\u0142a w sektorze konopi i drewna. Wraz z epidemi\u0105 koronawirusa zdecydowa\u0142a si\u0119 zmieni\u0107 zar\u00f3wno nazw\u0119 na Hemp and Health, jak i bran\u017c\u0119, o czym napisa\u0142a na swoim profilu.", "lang": "pl"}