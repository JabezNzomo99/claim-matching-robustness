{"title": "Nei, Ap var ikke for \u00e5 frata fremmedkrigere statsborgerskapet uten dom for to \u00e5r siden", "subtitle": "\u00c5 frata noen reisedokumenter, er ikke det samme som \u00e5 frata dem statsborgerskapet.", "author": "www.faktisk.no", "date": null, "vclaim_id": "vclaim-id-9895", "url": "https://www.faktisk.no/faktasjekker/vlx/nei-ap-var-ikke-for-a-frata-fremmedkrigere-statsborgerskapet-uten-dom-for-to-ar-siden", "vclaim": "20. mars 2018 gikk Sylvi Listhaug (Frp) av som justisminister. Hun trakk seg etter \u00e5 ha f\u00e5tt et mistillitsforslag mot seg i Stortinget, som et flertall st\u00f8ttet.\n\nForut for dette hadde Listhaug lagt ut et bilde av maskerte og bev\u00e6pnede medlemmer av terroristgruppen al-Shabab p\u00e5 Facebook. Bildet hadde teksten \u00abAp mener terroristenes rettigheter er viktigere enn nasjonens sikkerhet\u00bb. Dette skapte raseri b\u00e5de i Arbeiderpartiet og i resten av opposisjonen.\n\nBakgrunnen for Listhaugs utfall mot Ap, var at partiet ikke st\u00f8ttet regjeringens forslag om \u00e5 frata mistenkte fremmedkrigere og terrorister statsborgerskapet uten behandling i domstolen. Ap st\u00f8ttet imidlertid at slike personer skal kunne miste statsborgerskapet ved dom.\n\nLes mer om saken i denne bakgrunnsartikkelen fra Faktisk.no.\n\nSiden Listhaug la ut det omstridte bildet p\u00e5 Facebook, har mange hevdet i sosiale medier at Ap har endret mening i dette sp\u00f8rsm\u00e5let. Det samme skriver Document i en artikkel om Ap-nestleder Hadia Tajik.\n\nNettstedet refererer til uttalelser Tajik kom med til NRK i 2016. Hun kommenterte da regjeringens lovforslag om \u00e5 ta fra mistenkte fremmedkrigere pass og reisedokumenter:\n\n\u2013 Dette er et n\u00f8dvendig tiltak. N\u00e5r det er personer som planlegger \u00e5 bli fremmedkrigere, og politiet har god grunn til \u00e5 tro det, s\u00e5 trenger politiet bedre virkemidler for \u00e5 forhindre det.\n\n\u2013 Er det greit at det ikke g\u00e5r veien om domstolene? sp\u00f8r NRK.\n\n\u2013 S\u00e5 lenge den det gjelder kan klage til rettsvesenet i ettertid, er det ingen grunn til \u00e5 forsinke politiets arbeid med \u00e5 legge inn domstolskontroll i forkant av en s\u00e5nn sak som dette, svarer Tajik.\n\nI neste setning kommer Document med p\u00e5standen vi skal ta for oss i denne faktasjekken:\n\nOgs\u00e5 p\u00e5 nettstedet Resett har det kommet en lignende p\u00e5stand. I dette innlegget st\u00e5r det at:\n\nEr det riktig at Arbeiderpartiet i 2016 var for det samme forslaget som de stemte mot i Stortinget i 2018?\n\nFaktisk.no har spurt Hadia Tajik om hva det var hun uttalte seg om i 2016.\n\n\u2013 Jeg uttalte meg om et utspill fra dav\u00e6rende justisminister Anders Anundsen, som er gjengitt i samme sak, skriver hun i en e-post.\n\nLeser man artikkelen til NRK, som b\u00e5de Document og Resett baserer seg p\u00e5, ser man at lovforslaget Anders Anundsen (Frp) fremmet da han var justisminister, gikk ut p\u00e5 \u00e5 gj\u00f8re det enklere \u00e5 frata fremmedkrigere pass og reisedokumenter. I saken st\u00e5r det:\n\nLovforslaget Tajik uttalte seg om, handlet alts\u00e5 om pass og nasjonalt ID-kort og ikke om statsborgerskap. Ordet \u00abstatsborgerskap\u00bb er overhodet ikke nevnt i regjeringens lovforslag, som ble enstemmig vedtatt i Stortinget 28. mars 2017.\n\n20. mars 2018 behandlet Stortinget et annet lovforslag. Det var Aps holdning til dette forslaget som fikk Sylvi Listhaug til \u00e5 legge ut det omstridte bildet p\u00e5 Facebook.\n\nMens Stortinget i 2017 hadde vedtatt at det skulle bli enklere \u00e5 frata personer pass og nasjonalt ID-kort, skulle representantene denne gangen ta stilling til om det skal v\u00e6re mulig \u00e5 frata personer det norske statsborgerskapet hvis de har et annet statsborgerskap i tillegg.\n\nRegjeringen hadde foresl\u00e5tt \u00e5 opprette to nye bestemmelser i statsborgerloven. Mens man i den ene bestemmelsen kunne miste statsborgerskapet ved dom ved straffbare forhold, skulle vedtak om tap av statsborgerskap fattes administrativt (av Justisdepartementet) i den andre bestemmelsen.\n\nAlle partier, med unntak av SV, st\u00f8ttet den f\u00f8rste endringen. Den andre endringen fikk imidlertid bare stemmene til H\u00f8yre og Frp i Stortinget. I tillegg til Ap, stemte alts\u00e5 b\u00e5de Sp, KrF, Venstre, R\u00f8dt og MDG mot at noen skulle bli fratatt statsborgerskapet uten at det hadde blitt behandlet i domstolen.\n\nP\u00e5standen til Document om at Ap snudde i saken etter to \u00e5r, er alts\u00e5 ikke riktig.\n\u2022 Lovforslaget Tajik kommenterte i 2016, handlet om \u00e5 gj\u00f8re det enklere \u00e5 ta fra fremmedkrigere og potensielle terrorister pass og nasjonalt ID-kort.\n\u2022 Lovforslaget som ble behandlet i Stortinget i 2018, skulle gj\u00f8re det mulig \u00e5 ta fra personer statsborgerskapet.\n\u2022 Alle partier, bortsett fra SV, st\u00f8ttet regjeringens forslag om at dette skulle kunne gj\u00f8res ved dom.\n\u2022 Regjeringens forslag om at tap av statsborgerskap skulle kunne besluttes administrativt \u2013 alts\u00e5 uten domstolsbehandling \u2013 fikk ikke flertall.", "lang": "no"}