{"title": "Nei, dette dokumentet beskriver ikke FNs Agenda 21 eller Agenda 2030", "subtitle": "Hevder blant annet at FN \u00f8nsker \u00e5 innsette \u00e9n verdensregjering og at de \u00f8nsker \u00e5 f\u00e5 slutt p\u00e5 all privat transport.", "author": "www.faktisk.no", "date": null, "vclaim_id": "vclaim-id-57924", "url": "https://www.faktisk.no/faktasjekker/a0G/nei-dette-dokumentet-beskriver-ikke-fns-agenda-21-eller-agenda-2030", "vclaim": "Det siste \u00e5ret har ulike diskusjoner om FNs Agenda 21 f\u00e5tt over 13 000 delinger, kommentarer og reaksjoner p\u00e5 Facebook, viser tall fra analyseverkt\u00f8yet Crowdtangle. Samtlige av de mest delte innleggene diskuterer handlingsplanen med negativt fortegn, og er ofte sv\u00e6rt f\u00f8lelsesladde.\n\nEt eksempel p\u00e5 slike innlegg er et bilde av et dokument som angivelig skal vise m\u00e5lene for FNs Agenda 21 og/eller Agenda 2030. Dokumentet inneholder en liste p\u00e5 23 ulike punkter som skal stamme fra disse handlingsplanene.\n\nBlant punktene det hevdes at FN \u00f8nsker \u00e5 oppn\u00e5 er f\u00f8lgende (Faktisk.nos oversettelse):\n\u2022 Slutten p\u00e5 all privat transport, herunder mulighet for \u00e5 eie bil\n\nI denne faktasjekken skal vi se n\u00e6rmere p\u00e5 om dette faktisk er m\u00e5lene for FNs Agenda 21 og Agenda 2030. For at dette skal v\u00e6re riktig m\u00e5 samtlige av punktene i det avbildede dokumentet ha en kobling til minst \u00e9n av disse handlingsplanene.\n\nFaktisk.no har tidligere omtalt ulike konspirasjoner rundt FNs b\u00e6rekraftm\u00e5l i denne artikkelen om FN-n\u00e5len:\n\nHva er Agenda 21 og Agenda 2030?\n\nFNs Agenda 21 er en ikke-bindende handlingsplan for b\u00e6rekraftig utvikling fra 1992. Blant punktene som trekkes frem er m\u00e5l om \u00e5 bekjempe fattigdom, beskytte atmosf\u00e6ren, beskyttelse av biologisk mangfold og \u00e5 s\u00f8rge for trygg h\u00e5ndtering av radioaktivt avfall.\n\nHandlingsplanen er tematisk beslektet med FNs Agenda 2030 fra 2015, som ogs\u00e5 er kjent som FNs b\u00e6rekraftsm\u00e5l. Det \u00e5 utrydde alle former for fattigdom, utrydde sult, oppn\u00e5 likestilling mellom kj\u00f8nnene, og \u00e5 minske globale \u00f8konomiske forskjeller b\u00e5de innad og mellom land, er blant de 17 m\u00e5lene som finnes i denne handlingsplanen.\n\nVed \u00e5 s\u00f8ke gjennom dokumentene for Agenda 21 og Agenda 2030, kan du se at det ikke st\u00e5r noe om verken obligatoriske vaksiner, \u00e9n global kontantl\u00f8s valuta, eller slutten p\u00e5 all privat transport. N\u00e5r det gjelder punktet om \u00e9n global sentralbank, st\u00e5r det ingenting om dette i Agenda 2030, mens sentralbanker er omtalt \u00e9n gang i Agenda 21, p\u00e5 side 13 (Faktisk.nos oversettelse):\n\nMed andre ord ans\u00e5 FN det som en sentral nasjonal oppgave for utviklingsland \u00e5 bygge opp sine sentralbanker. Det er noe ganske annet enn \u00e5 g\u00e5 inn for \u00e9n global sentralbank. Punktet m\u00e5 for \u00f8vrig ikke forveksles med Verdensbanken, som ble opprettet i 1944, lenge f\u00f8r b\u00e5de Agenda 2030 og Agenda 21, og som heller ikke er en sentralbank.\n\nProfessor Asbj\u00f8rn Dyrendal ved NTNU har forsket p\u00e5 og skrevet bok om konspirasjonsteorier. Han forteller at flere av punktene i dokumentet er velkjente konspirasjonsteorier, og at konspirasjonsteorier om FN lenge har v\u00e6rt et kjent fenomen.\n\n\u2013 Dette er en del av en st\u00f8rre familie nasjonsorienterte konspirasjonsteorier. Teorien om \u00abNew world order\u00bb, \u00e9n verdensregjering og FN har lang fartstid i kristenfundamentalistiske profetikretser og i nasjonalpopulistiske kretser, og er spesielt popul\u00e6r i USA, sier Dyrendal til Faktisk.no.\n\nSelv om konspirasjonsteoriene ikke er nye, oppdateres innholdet til stadighet med en ny og tidsriktig vri, forteller professoren. Dette dokumentet inneholder for eksempel konspirasjonsteorier om b\u00e5de 5G og et globalt sosialt kredittsystem.\n\nTeorien om at det finnes en ond plan om \u00e5 begrense jordens befolkning, den s\u00e5kalte depopulasjonsteorien, var if\u00f8lge Dyrendal veldig popul\u00e6r for ti til 15 \u00e5r siden. Konspirasjonsteorier om vaksiner beskriver han som en \u00abtilbakevendende vinner\u00bb.\n\nHan synes det er interessant \u00e5 se at dokumentet ogs\u00e5 inneholder et punkt om borgerl\u00f8nn (universal basic income), som i dokumentet kobles til en finansiell innstrammingspolitikk.\n\n\u2013 Dette budskapet skrur i en litt annen retning, og l\u00e5ner fra mer venstreorienterte tema enn de h\u00f8yreorienterte, som ellers dominerer.\n\nDyrendal mener det er lett \u00e5 kjenne igjen budskapet i dokumentet som konspirasjonsteorier, og trekker frem flere klassiske kjennetegn:\n\n\u2013 Mektige krefter planlegger onde gjerninger i skjul. Ingenting du blir fortalt er sant. Det appelleres til frykt for angrep p\u00e5 sentrale verdier: Familie, nasjon og personlig frihet. \u00abAvsl\u00f8ringene\u00bb kommer fra mennesker uten tilgang til gode kilder, og strider mot det vi vet.\n\nProfessoren forteller at selv om det ikke er noe hold i punktene, har de gjerne en slags kobling til noe som foreg\u00e5r i virkeligheten. For eksempel er det riktig at det finnes et sosialt kredittsystem i Kina, men det er ingenting som tyder p\u00e5 at FN har et \u00f8nske om, eller evne til, \u00e5 gjennomf\u00f8re noe slikt for hele verden.\n\n\u2013 For at konspirasjonsteoriene skal fenge m\u00e5 de bygge p\u00e5 noe vi tar p\u00e5 alvor. Man appellerer gjerne til en frykt for at grunnleggende ting vil bli tatt fra oss.\n\nSelv om konspirasjonsteoriene i dette dokumentet har hatt st\u00f8rre klangbunn i USA enn i Norge, sprer de seg ogs\u00e5 godt her til lands, if\u00f8lge Dyrendal.\n\n\u2013 Det finnes ingen konspirasjonsteorier som oppst\u00e5r i USA som ikke kommer til Norge. Nordmenn er stort sett gode til \u00e5 lese engelsk, og mange av de st\u00f8rste konspirasjonsteoriene i Norge importeres derfra.\n\nDen internasjonale faktasjekkredaksjonen AFP Fact Check har kommet frem til at innholdet i dokumentet er rent oppspinn. Organisasjonen har v\u00e6rt i kontakt med en ikke navngitt talsperson i FN som forteller at samtlige av punktene i dokumentet enten er helt feil, eller er s\u00e5 fordreide at de ikke har noen sannhetsverdi.\n\nAFP Fact Check har ogs\u00e5 v\u00e6rt i kontakt med ekstremismeforsker Heidi Beirich, som leder International Network for Hate Studies. Hun forteller ogs\u00e5 at innholdet i dokumentet er falskt, og at det inneholder en rekke vanlige konspirasjonsteorier om Agenda 21.", "lang": "no"}