{"title": "Rrenat p\u00ebr Ujin", "subtitle": "", "author": "kallxo.com", "date": null, "vclaim_id": "vclaim-id-12974", "url": "https://kallxo.com/krypometer/rrenat-per-ujin/", "vclaim": "Kryetari i Komun\u00ebs s\u00eb Prishtin\u00ebs, Shpend Ahmeti, ka premtuar se nga data 17 mars qytetar\u00ebt e Prishtin\u00ebs do t\u00eb furnizohen pand\u00ebrprer\u00eb m\u00eb uj\u00eb. Kur kan\u00eb mbetur edhe tri dit\u00eb deri te kjo dat\u00eb p\u00ebr t\u00eb par\u00eb n\u00ebse nj\u00eb gj\u00eb e till\u00eb do t\u00eb realizohet, Ahmeti ka l\u00ebn\u00eb mbrapa nj\u00eb dat\u00eb tjet\u00ebr t\u00eb premtuar p\u00ebr furnizim t\u00eb pand\u00ebrprer\u00eb me uj\u00eb, e cila ka skaduar m\u00eb shum\u00eb se nj\u00eb vit m\u00eb par\u00eb.\n\nAhmeti gjat\u00eb debateve parazgjedhore n\u00eb emisionin Jeta n\u00eb Kosov\u00eb kishte premtuar se brenda dy viteve t\u00eb para t\u00eb qeverisjes s\u00eb tij do ta zgjidhte problemin e ujit n\u00eb Prishtin\u00eb. Madje, ai kishte th\u00ebn\u00eb se n\u00ebse nuk do t\u00eb arrinte q\u00eb t\u2019i furnizonte qytetar\u00ebt 24 or\u00eb me uj\u00eb do t\u00eb jepte dor\u00ebheqje.\n\nMe k\u00ebt\u00eb premtim, Ahmeti ishte sfiduar nga autorja e emisionit Jeta n\u00eb Kosov\u00eb, Jeta Xharra n\u00eb fillim t\u00eb vitit 2016. Xharra, n\u00eb emisionin \u201cJeta n\u00eb Komun\u00eb\u201d e kishte pyetur Ahmetin n\u00ebse e ka b\u00ebr\u00eb gati dor\u00ebheqjen. Kryetari i Komun\u00ebs, Ahmeti kishte th\u00ebn\u00eb se nuk do t\u00eb jap\u00eb dor\u00ebheqje por do t\u00eb vazhdoj\u00eb sfid\u00ebn p\u00ebr t\u00eb realizuar premtimin e dh\u00ebn\u00eb p\u00ebr furnizim pand\u00ebrprer\u00eb me uj\u00eb.\n\n\u201cUn\u00eb po them q\u00eb n\u00eb vitin 2016, Prishtina do t\u00eb ket\u00eb 24 or\u00eb uj\u00eb\u201d, ka premtuar Ahmeti. Madje, ai ka th\u00ebn\u00eb se fjala \u00ebsht\u00eb p\u00ebr fillim t\u00eb vitit 2016, n\u00eb m\u00ebnyr\u00eb q\u00eb t\u2019i q\u00ebndroj\u00eb mbrapa premtimit t\u00eb dh\u00ebn\u00eb n\u00eb fushat\u00eb q\u00eb brenda 24 muajve Prishtina do t\u00eb ket\u00eb 24 or\u00eb uj\u00eb.\n\nAhmeti ka b\u00ebr\u00eb edhe premtime t\u00eb tjera, n\u00ebp\u00ebr televizione t\u00eb ndryshme n\u00eb Kosov\u00eb. N\u00eb fund t\u00eb vitit 2016, Ahmeti n\u00eb Emisionin \u201cArgument Plus\u201d ka premtuar se n\u00eb fillim t\u00eb vitit 2017 do t\u00eb ket\u00eb furnizim pand\u00ebrprer\u00eb me uj\u00eb p\u00ebr t\u00eb gjitha lagjet e Prishtin\u00ebs. Ai n\u00eb k\u00ebt\u00eb paraqitje n\u00eb RTV21 ka th\u00ebn\u00eb se deri n\u00eb fund t\u00eb vitit 2016, 8 lagje t\u00eb Prishtin\u00ebs kan\u00eb furnizim pand\u00ebrprer\u00eb me uj\u00eb.\n\nS\u00eb fundmi, Ahmeti ka th\u00ebn\u00eb se fabrika do t\u00eb l\u00ebshohet me dat\u00ebn 17 mars. K\u00ebt\u00eb dat\u00eb do ta presim p\u00ebr t\u00eb par\u00eb n\u00ebse premtimi i fundit do t\u00eb realizohet apo jo.", "lang": "sq"}