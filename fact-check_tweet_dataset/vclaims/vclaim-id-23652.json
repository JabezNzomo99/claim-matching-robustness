{"title": "Di Maio sbaglia su reddito di cittadinanza e deficit", "subtitle": "", "author": "pagellapolitica.it", "date": null, "vclaim_id": "vclaim-id-23652", "url": "https://pagellapolitica.it/dichiarazioni/8267/di-maio-sbaglia-su-reddito-di-cittadinanza-e-deficit", "vclaim": "Il 1\u00b0 maggio 2019, ospite a su Rai1, il presidente dell\u2019Inps Pasquale Tridico aveva dichiarato che sulla base delle domande per il reddito di cittadinanza ricevute dal suo istituto, meno di quante erano state previste, \u00abci sar\u00e0 un risparmio di 800 milioni di euro, al massimo un miliardo\u00bb.\n\nQuella di Tridico non \u00e8 l\u2019unica stima che circola in proposito, ma la prendiamo per buona, considerato che proviene dal presidente dell\u2019Inps, che \u00e8 quella che cita lo stesso Di Maio e, soprattutto, dal momento che non \u00e8 questo il focus della nostra analisi.\n\nCi limitiamo a far rilevare che il governo aveva in passato dato numeri diversi, cos\u00ec come anche l\u2019Inps stesso e l\u2019Istat, e che in ogni caso si tratta di stime che potrebbero rivelarsi successivamente imprecise. Nei prossimi mesi infatti il numero di richieste mensili potrebbe aumentare o diminuire, e di conseguenza cambierebbero le proiezioni sull\u2019anno intero.\n\nInoltre queste stime sono riferite solo all\u2019anno in corso: i dati potrebbero cambiare nel 2020 e nel 2021. Il reddito di cittadinanza si ottiene infatti su base volontaria: chi non l\u2019ha richiesto quest\u2019anno potrebbe invece farlo il prossimo anno, facendo ridurre il risparmio stimato. O viceversa.\n\nIn ogni caso, come detto, il focus della nostra analisi non \u00e8 questo, quanto il capire se l\u2019eventuale risparmio che si otterr\u00e0 rispetto allo stanziamento iniziale per il reddito di cittadinanza siano comunque risorse che erano state finanziate in deficit oppure no.\n\nIl reddito di cittadinanza \u2013 e tutti i criteri che ne consentono l\u2019accesso \u2013 sono diventati ufficialmente legge il 27 marzo 2019, con la conversione del decreto n. 4 del 2019, approvato il 28 gennaio e intitolato \u201cDisposizioni urgenti in materia di reddito di cittadinanza e di pensioni\u201d.\n\nIn particolare, l\u2019articolo 1, comma 255 ha stabilito che \u00abal fine di introdurre nell\u2019ordinamento le pensioni di cittadinanza e il reddito di cittadinanza [...] \u00e8 istituito un fondo denominato Fondo per il reddito di cittadinanza, con una dotazione pari a 7.100 milioni di euro per l\u2019anno 2019, a 8.055 milioni di euro per l\u2019anno 2020 e a 8.317 milioni di euro annui a decorrere dall\u2019anno 2021\u00bb.\n\nQuota 100 e altri interventi in tema di pensioni sono stati invece finanziati con l\u2019articolo 1, comma 256, che ha creato il Fondo per la revisione del sistema pensionistico, con stanziamenti per oltre 43 miliardi di euro dal 2019 al 2024.\n\nOgni anno, il governo in carica deve approvare la legge di Bilancio, che stabilisce come saranno spesi i soldi pubblici e da dove saranno presi i soldi per finanziare queste nuove uscite.\n\nDa un punto di vista tecnico e metodologico, per\u00f2, non \u00e8 possibile stabilire quali specifiche misure previste dalla legge di Bilancio per il 2019 siano state finanziate attingendo alle risorse ottenute facendo pi\u00f9 deficit di quanto previsto.\n\nFacciamo un passo indietro. La legge di Bilancio per il 2019 \u00e8 stata approvata a fine dicembre 2018 dopo una trattativa tra l\u2019esecutivo Conte e la Commissione europea. A ottobre 2018, il nostro Paese aveva presentato il Documento programmatico di bilancio in cui sosteneva di voler raggiungere nel 2019 un rapporto deficit/Pil del 2,4 per cento per finanziare le misure contenute nel Contratto di governo.\n\nQuesto obiettivo programmatico era stato subito contestato dall\u2019Ue, che il 23 ottobre 2018 aveva bocciato (un unicum nella storia dell\u2019Unione) la volont\u00e0 del governo italiano di aumentare il disavanzo pubblico dell\u2019Italia perch\u00e9 in contrasto con quanto stabilito dal Patto di stabilit\u00e0 e crescita europeo.\n\nIn sostanza, tra settembre e novembre 2018, Lega e Movimento 5 stelle avevano deciso di intraprendere uno scontro con l\u2019Ue per trovare i fondi per misure come reddito di cittadinanza e quota 100 e di aumentare la forbice tra quanto speso e incassato dallo Stato, cio\u00e8 insomma di fare pi\u00f9 deficit.\n\nIn tv Di Maio ha promesso che quanto non speso per il reddito di cittadinanza sar\u00e0 reinvestito in aiuti per le famiglie che fanno figli.\n\nCome spiega il testo della legge (art. 1, co. 257), ogni quattro mesi il Ministero dell\u2019Economia e delle Finanze effettua un accertamento per capire se sia necessaria una diversa allocazione delle risorse ed \u00ab\u00e8 autorizzato ad apportare con propri decreti, su proposta del Ministro del lavoro e delle politiche sociali, le occorrenti variazioni di bilancio\u00bb.\n\n\u00c8 vero che, da un punto di vista tecnico, non \u00e8 possibile stabilire in maniera univoca quali miliardi fatti in deficit finanziano quali misure nella legge di Bilancio. Ma la storia degli ultimi mesi e le dichiarazioni dello stesso leader politico del M5s mostrano come la manovra economica voluta dal governo abbia stabilito un disavanzo pubblico pi\u00f9 alto di quanto previsto dagli accordi comunitari proprio per sostenere misure come il reddito di cittadinanza e quota 100.", "lang": "it"}