{"title": "I poveri in Italia sono cinque milioni, come dice di Maio?", "subtitle": "Secondo il ministro ci sarebbero anche tre milioni di persone senza cibo", "author": "www.agi.it", "date": "2018-07-25T06:54+0200", "vclaim_id": "vclaim-id-19581", "url": "https://www.agi.it/fact-checking/di_maio_poveri_immigrati-4200854/news/2018-07-25/", "vclaim": "Il ministro del Lavoro e dello Sviluppo economico Luigi Di Maio, intervistato su La7 il 23 luglio, ha dichiarato: \u201ctre milioni di italiani non hanno cibo e cinque milioni sono poveri\u201d. Di Maio stava parlando, in particolare, della necessit\u00e0 di istituire il reddito di cittadinanza.\n\nLa cifra di 3 milioni di italiani che \u201cnon hanno cibo\u201d citata da Di Maio viene probabilmente dal recente rapporto \"La povert\u00e0 alimentare e lo spreco in Italia\", presentato da Coldiretti il 17 giugno e citato da diverse fonti di stampa e SkyTg24 (ad esempio).\n\nQui si legge che ci sono \u201c2,7 milioni di persone che in Italia nel 2017 sono state addirittura costrette a chiedere aiuto per il cibo da mangiare\u201d. Arrotondato per eccesso, sono i circa 3 milioni menzionati da Di Maio. Si tratta di chi ha fatto ricorso alle mense per i poveri o ai pacchi di cibo, con una netta prevalenza dei secondi.\n\nDi Maio insomma \u00e8 impreciso nel parlare di 3 milioni di \u201citaliani\u201d, invece che di \u201cpersone in Italia\u201d, che \u201cnon hanno cibo\u201d (intendiamo con questa espressione i soggetti che fanno ricorso agli aiuti alimentari forniti dalla Ue e dall\u2019Italia per sfamarsi). Molte persone in questa situazione sono stranieri.\n\nL\u2019Istat non fornisce un dato preciso sul loro numero. Riporta per\u00f2 che l\u2019incidenza di povert\u00e0 assoluta tra le famiglie di soli italiani \u00e8 del 5,1%, quella tra famiglie miste \u00e8 del 16,4% e quella tra famiglie di soli stranieri \u00e8 sei volte quello dei soli italiani, al 29,2%.\n\nDi Maio ha ragione sulle cifre, ma sbaglia a parlare di \u201citaliani\u201d. I suoi numeri vanno riferiti al totale delle persone che vivono in Italia, inclusi gli stranieri: che sono una parte consistente sia di quanti sono in difficolt\u00e0 alimentare sia di quanti si trovano in povert\u00e0 assoluta.", "lang": "it"}