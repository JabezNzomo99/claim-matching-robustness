{"title": "Du kan unng\u00e5 skader hvis du trekker ut kontaktene i tordenv\u00e6r", "subtitle": "\u00c5 trekke ut kontaktene under tordenv\u00e6r er en billig forsikring mot brann og skader", "author": "www.faktisk.no", "date": null, "vclaim_id": "vclaim-id-39316", "url": "https://www.faktisk.no/faktasjekker/7Vv/du-kan-unnga-skader-hvis-du-trekker-ut-kontaktene-i-tordenvaer", "vclaim": "Denne faktasjekken er en del av med NRK Forbrukerinspekt\u00f8rene, og skiller seg derfor noe fra v\u00e5rt vanlige format. Faktasjekkene inng\u00e5r som egne innslag i . P\u00e5standene er utvalgt i samr\u00e5d med FBI.\n\nMange har opplevd \u00e5 f\u00e5 elektronisk utstyr \u00f8delagt i tordenv\u00e6r. Derfor r\u00e5der flere forsikringsselskap oss til \u00e5 ta forholdsregler for \u00e5 unng\u00e5 at ting blir \u00f8delagt. Et av r\u00e5dene er \u00e5 trekke ut kontakter til elektriske apparater n\u00e5r det lyner og tordner.\n\nI dagligtalen brukes ofte begrepet \u00abkontakt\u00bb om det som egentlig heter st\u00f8psel, alts\u00e5 pluggen som sitter i enden av ledningen p\u00e5 det elektroniske apparatet. En stikkontakt er installasjonen som sitter i veggen. I denne faktasjekken bruker vi imidlertid begrepet kontakt slik det er vanlig i dagligtalen.\n\nMen hjelper det \u00e5 trekke ut kontakten n\u00e5r det er tordenv\u00e6r? Og i s\u00e5 fall hvorfor?\n\nSvaret p\u00e5 det f\u00f8rste sp\u00f8rsm\u00e5let er enkelt, if\u00f8lge Anne Rygh Pedersen, avdelingsdirekt\u00f8r for forebygging og sikkerhet i Direktoratet for samfunnssikkerhet og beredskap (DSB):\n\nMen for \u00e5 svare p\u00e5 hvorfor dette hjelper, m\u00e5 vi f\u00f8rst forklare hva lyn og torden er.\n\nFaktisk.no kontakter Laila Fodnes Sidselrud, som er meteorolog ved Meteorologisk institutt. Hun forklarer at det hele begynner med skyer. Noen av dem har stor vertikal utstrekning - de er alts\u00e5 veldig h\u00f8ye:\n\n\u2013 N\u00e5r det er varmt kan bakken fungere som en kokeplate, mens det fremdeles er veldig kaldt h\u00f8yt oppe i lufta. Da vil skyen bli varm nederst og kald \u00f8verst. De h\u00f8ye skyene har store bevegelser inni seg, og vanndr\u00e5per transporteres b\u00e5de oppover og nedover, forklarer Sidselrud.\n\nSlik vil vanndr\u00e5pene som beveger seg oppover i skyen fryse til is, og etter hvert sprekke. Isbitene som dannes \u00f8verst i skyen er positivt ladet, mens det flytende vannet nederst i skyen er negativt ladet. Man f\u00e5r alts\u00e5 en ladningsforskjell.\n\n\u2013 Dette vil skyen pr\u00f8ve \u00e5 utjevne. Det skjer da en utladning fra den nederste delen av skyen, som en gnist, eller alts\u00e5 et lyn. Noen ganger lyner det mellom skyer, men ofte g\u00e5r lynet ned til bakken. Dette kjenner vi som lynnedslag, forteller Sidselrud.\n\nLynnedslag er alts\u00e5, enkelt fortalt, en rask elektrisk utladning fra en sky og ned i bakken. Tordenbraket vi h\u00f8rer er lydb\u00f8lger som er laget av den raske temperaturendringen et lyn lager - fra varmt n\u00e5r det eksploderer, til kaldt like etterp\u00e5.\n\nN\u00e5r lynet treffer bakken kan det utl\u00f8se spenningsforstyrrelser i str\u00f8mnettet og i det elektriske anlegget i hjemmene v\u00e5re. Det er alts\u00e5 dette som kan \u00f8delegge tv-en og komfyren v\u00e5r.\n\nIf\u00f8lge DSB er det flere forholdsregler man kan ta for \u00e5 unng\u00e5 skader fra lynnedslag. Et av dem er alts\u00e5 \u00e5 trekke ut kontaktene. Avdelingsdirekt\u00f8r Anne Rygh Pedersen forklarer hvorfor:\n\n\u2013 N\u00e5r lynet sl\u00e5r ned i n\u00e6rheten av huset, vil det kunne oppst\u00e5 en h\u00f8yspenning i det elektriske anlegget. Det vil si at spenningen i en kort periode blir mange ganger h\u00f8yere enn det det elektriske utstyret er laget for. Tingene som st\u00e5r tilkoblet i stikkontakten f\u00e5r denne str\u00f8mmen rett inn i seg, og da kan de bli \u00f8delagte. Dette kan skje langt unna der lynet sl\u00e5r ned.\n\nMer s\u00e5rbare enn f\u00f8r\n\nIf\u00f8lge Pedersen er det s\u00e6rlig IT-produkter og avansert elektronikk som er utsatt for spenningsforstyrrelser.\n\n\u2013 I det siste har vi f\u00e5tt mer og mer avansert elektronikk i hjemmene v\u00e5re. For eksempel kj\u00f8leskap og vaskemaskiner har blitt mye mer avanserte de seneste \u00e5rene. Vi blir derfor mer s\u00e5rbare for overspenning fra lynnedslag enn tidligere, sier Pedersen.\n\n\u2013 \u00c5 trekke ut kontaktene under tordenv\u00e6r er rett og slett en billig forsikring, mener Pedersen.\n\nUtstyr som ikke er tilkoblet kan nemlig ikke bli skadet. Du slipper alts\u00e5 risikere at dyrt elektrisk utstyr blir \u00f8delagt, eller at det blir brann. I verste fall kan nemlig lynnedslag i det elektriske anlegget for\u00e5rsake brann, ogs\u00e5 lenge etter tordenv\u00e6ret:\n\n\u2013 Vi har sett eksempler p\u00e5 at lynnedslag har gitt skjulte svakheter i anlegget, som sl\u00e5r ut i brann flere m\u00e5neder senere, forteller Pedersen.\n\nHar du hatt kraftig lynnedslag i n\u00e6rheten b\u00f8r du v\u00e6re obs p\u00e5 om noe er unormalt, og f\u00e5 en installat\u00f8r til \u00e5 sjekke anlegget om du er usikker.\n\nHva hvis du bor i et nytt hus, eller har et helt nytt elektrisk anlegg? M\u00e5 du fremdeles ta den samme forholdsregelen?\n\nB\u00e5de ja og nei, if\u00f8lge Pedersen i DSB. Nye hus er nemlig bygget etter nye regler. I 2010, med virkning fra 2012, ble det innf\u00f8rt en norm som gjorde at alle nye elektriske anlegg skal ha s\u00e5kalt overspenningsvern. Vernet beskytter mot overspenning, som navnet sier, og lyn er den vanligste \u00e5rsaken til overspenning.\n\n\u2013 Et slikt vern kan ta av for spenningsforstyrrelsene som gj\u00f8r at ting blir \u00f8delagte i tordenv\u00e6r. Det beskytter, men det forebygger ikke hundre prosent, sier Pedersen. Hun vil derfor fremdeles oppfordre folk til \u00e5 trekke ut kontaktene n\u00e5r det er tordenv\u00e6r - nytt hus eller ikke.\n\nHvis du er usikker p\u00e5 om du har overspenningsvern der du bor, kan du ta en kikk i sikringsskapet. Her skal dette st\u00e5 oppf\u00f8rt sammen med kursfortegnelsen, som elektrikeren skal ha satt opp.\n\nDu kan ogs\u00e5 vurdere \u00e5 installere et s\u00e5kalt finvern. Dette er en plugg du kan koble mellom stikkontakten og det elektroniske produktet du vil beskytte. Et slikt finvern koster fra et par hundrelapper og oppover. Ulempen med dette er at du trenger ett finvern per apparat, og at et finvern forutsetter at det allerede er installert et overspenningsvern. Finvernet m\u00e5 v\u00e6re tilpasset systemet i huset, s\u00e5 sjekk med en elektriker f\u00f8r du bestemmer deg.\n\nHva med deg som bor i blokk?\n\nBor du i eget hus kan det alts\u00e5 v\u00e6re fornuftig \u00e5 skaffe seg overspenningsvern. Men hva hvis du bor i leilighet? Er det like stor sjanse for \u00e5 bli rammet av lynnedslag her? Faktisk.no sp\u00f8r Oddgeir Rokseth, som er seniortekniker i Sintef Energi AS. Ogs\u00e5 her er svaret b\u00e5de ja og nei:\n\n\u2013 Det er i utgangspunktet like stor sjanse for at lynet skal sl\u00e5 ned n\u00e6rt en boligblokk og en enebolig, sier Rokseth. Men, i en boligblokk er det som regel mange abonnenter koblet p\u00e5 samme kabel inn til huset, s\u00e5 overspenningen kan bli fordelt p\u00e5 flere.\n\n\u2013 Jo st\u00f8rre bygningsareal, jo mindre sannsynlig er det at akkurat din leilighet blir rammet, forklarer Rokseth.\n\nHan legger ogs\u00e5 til at str\u00f8mledninger som ligger i luften, via stolper med ledninger som g\u00e5 inn via husveggen, er mer utsatt. Dette kan typisk v\u00e6re str\u00f8mledninger inn til eneboliger utenfor byomr\u00e5dene.\n\n\u2013 I byer, hvor mange bor i boligblokker, ligger gjerne str\u00f8mledningene gravd ned i bakken. Her er risikoen for at lynutladningen skal treffe str\u00f8mtilf\u00f8rselen mindre, sier Rokseth.\n\nAlts\u00e5 kan sjansen for skader p\u00e5 det elektriske utstyret ditt v\u00e6re mindre hvis du bor i blokk, selv om du ikke er sikret helt. For \u00f8vrig gjelder kravet om overspenningsvern for anlegg som er installert i 2010-2012 eller senere ogs\u00e5 for leiligheter.\n\nHvor ofte skjer det egentlig at elektronisk utstyr blir \u00f8delagt av lynnedslag?\n\nFaktisk ganske ofte. Finans Norge representerer finans- og forsikringsbransjen, og har oversikt over det aller meste som rapporteres inn av skader som f\u00f8rer til erstatning fra forsikringsselskapene i Norge.\n\nI 2017 registrerte Finans Norge nesten 3000 innmeldte skader for\u00e5rsaket av lynnedslag totalt, hvorav mer enn 2100 av dem var i boliger. Omtrent en tredjedel av skadene ble meldt inn i august.\n\nAv de nesten 3000 skadene var litt over en tredjedel skader p\u00e5 elektroniske apparater eller elektriske husholdningsapparater. Det tilsvarer n\u00e6rmere 3 skader hver dag. Til sammen m\u00e5tte forsikringsselskapene ut med mer enn 142 millioner kroner i erstatninger etter lynnedslag i fjor.\n\nDette er imidlertid ingenting mot rekord\u00e5ret 2014, da antall skader endte p\u00e5 mer enn 18 000 totalt.\n\nI 2014 oppga hele 56 prosent at de ikke trakk ut kontaktene til modem og ruter n\u00e5r det var varslet torden, if\u00f8lge en unders\u00f8kelse YouGov gjorde for If Skadeforsikring. Faktisk.no har ikke f\u00e5tt tilgang til detaljene i unders\u00f8kelsen.\n\nI 2016 oppga s\u00e5 mange som 30 prosent av de 1006 spurte i en annen unders\u00f8kelse, utf\u00f8rt av InFact for str\u00f8mleverand\u00f8ren Fjordkraft, at de ikke trakk ut kontaktene f\u00f8r de reiste p\u00e5 ferie.\n\nTil slutt en god nyhet til deg som glemmer \u00e5 trekke ut kontakten, enten f\u00f8r du reiser p\u00e5 ferie, eller n\u00e5r tordenv\u00e6ret f\u00f8rst er et faktum. If\u00f8lge Finans Norge f\u00e5r du ikke avkorting i skadeerstatningen n\u00e5r lynet \u00f8delegger smartkj\u00f8leskapet eller internettruteren, selv om du har latt kontakten st\u00e5 i veggen:", "lang": "no"}