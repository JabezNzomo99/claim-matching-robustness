{"title": "Quante persone vivono in povert\u00e0 alimentare in Italia?", "subtitle": "", "author": "pagellapolitica.it", "date": null, "vclaim_id": "vclaim-id-28223", "url": "https://pagellapolitica.it/dichiarazioni/8465/quante-persone-vivono-in-poverta-alimentare-in-italia", "vclaim": "\u00abLa povert\u00e0 alimentare \u2013 ha scritto Bellanova \u2013 purtroppo affligge 4 milioni di persone in Italia\u00bb. Ma \u00e8 davvero cos\u00ec? Abbiamo verificato.\n\n\u00abIl tema degli aiuti alimentari e della povert\u00e0 alimentare \u00e8 molto pi\u00f9 complesso di quanto non possa apparire\u00bb, scrivevano nel 2014 Angela Frigo della Fondazione Banco alimentare onlus e Francesco Marsico della Caritas, nel rapporto \u201cIl bilancio della crisi \u2013 Le politiche contro la povert\u00e0 in Italia\u201d.\n\nL\u2019Istat, per esempio, non utilizza mai l\u2019espressione \u201cpovert\u00e0 alimentare\u201d nei suoi rapporti sul tema. Come spiega il report pi\u00f9 recente dell\u2019Istituto nazionale di statistica, il concetto di \u201cpovert\u00e0 alimentare\u201d \u00e8 di fatto implicitamente gi\u00e0 contenuto in quello di \u201cpovert\u00e0 assoluta\u201d, definita sulla scarsit\u00e0 di una serie di fabbisogni essenziali, tra cui \u00abun\u2019alimentazione adeguata\u00bb, \u00abla disponibilit\u00e0 di un\u2019abitazione\u00bb e \u00abil minimo necessario per vestirsi, comunicare, informarsi, muoversi sul territorio, istruirsi e mantenersi in buona salute\u00bb.\n\nNel 2009, la Fondazione Banco alimentare ha pubblicato la prima indagine quantitativa e qualitativa, intitolata \u201cLa povert\u00e0 alimentare in Italia\u201d (qui consultabile in pdf) e curata da Luigi Campiglio e Giancarlo Rovati.\n\nIn via sperimentale, lo studio aveva cercato di quantificare una soglia di povert\u00e0 alimentare per stabilire quali e quante famiglie (e individui) erano all\u2019epoca alimentarmente povere. Sotto una certa soglia di spesa per beni alimentari, diversa da regione a regione, si era considerati in povert\u00e0 alimentare o meno.\n\nNegli ultimi dieci anni, per\u00f2, queste stime non sono state aggiornate e non ci sono stati sviluppi per definire pi\u00f9 concretamente da un punto di vista metodologico una possibile soglia di povert\u00e0 alimentare.\n\n\u00abTempo fa abbiamo proposto all\u2019Istat di utilizzare il nostro indicatore per quantificare il numero di persone che vivono nel nostro Paese in condizioni di povert\u00e0 alimentare, ma ci aveva risposto che era sufficiente quello sulla povert\u00e0 assoluta\u00bb, ha spiegato a Pagella Politica Laura Bellotti, dell\u2019ufficio stampa del Banco Alimentare. \u00abQuando la nostra Fondazione parla di poveri nel senso alimentare del termine, deve fare riferimento agli oltre 5 milioni di persone in povert\u00e0 assoluta stimati dall\u2019Istat. Di queste, la nostra rete di supporto ne raggiunge circa 1,5 milioni\u00bb.\n\nIl numero di \u00ab4 milioni\u00bb in povert\u00e0 alimentare circola da anni e molto probabilmente fa riferimento al numero totale dei beneficiari che nel 2012 ha ricevuto prodotti alimentari tramite il Pead, ossia il (qui lo riporta un articolo di Repubblica del 2013 e si ritrova anche dall\u2019indagine della Caritas del 2014).\n\nQuesto \u201cProgramma europeo per la distribuzione di derrate alimentari agli indigenti\u201d (Pead, appunto) \u00e8 stato istituito nel 1987 e il suo obiettivo principale era quello di fornire alle organizzazioni caritative dei Paesi membri alimenti da distribuire gratuitamente ai pi\u00f9 bisognosi.\n\nNel caso del cibo, \u00e8 Agea che svolge il ruolo di organismo intermedio e coordina l\u2019acquisto degli alimenti \u2013 poi conferiti agli organizzatori partner accreditati come Caritas, Croce Rossa Italiana e Fondazione Banco Alimentare \u2013 grazie al Fead.\n\nIl 24 giugno 2019, il Ministero del Lavoro e delle Politiche sociali ha pubblicato la relazione di attuazione annuale del Fead, relativo all\u2019anno 2018, quando Agea ha fatto fronte a spese per quasi 48 milioni e 300 mila euro.\n\nL\u2019anno scorso, il numero totale di persone che ha ricevuto aiuti alimentari in Italia tramite il Fead \u00e8 stato di oltre 2 milioni e 678 mila, in leggero calo rispetto ai 2 milioni e 700 mila del 2017. Nel 2016, erano stati oltre 2 milioni e 778 mila e l\u2019anno prima oltre 2 milioni e 809 mila.\n\nIn ogni caso, \u00e8 a questi quasi 2,7 milioni di beneficiari del Fead in Italia a cui fa riferimento Coldiretti (la Confederazione nazionale coltivatori diretti), quando a luglio 2019 ha annunciato il suo rapporto \u201cLa povert\u00e0 alimentare e lo spreco in Italia\u201d con un comunicato stampa intitolato: \u00abConsumi, 2,7 mln di italiani costretti alla mensa dei poveri\u00bb.\n\nSecondo la ministra dell\u2019Agricoltura Teresa Bellanova, \u00abla povert\u00e0 alimentare purtroppo affligge 4 milioni di persone in Italia\u00bb. Abbiamo verificato e non \u00e8 facile stabilire se questo numero corrisponde al vero o meno.\n\nI \u00ab4 milioni\u00bb di Bellanova fanno probabilmente riferimento al numero di beneficiari nel 2012 del fondo Pead, sostituito nel 2014 dal fondo Fead. Nel 2018, dati pi\u00f9 aggiornati, poco meno di 2,7 milioni di persone in Italia hanno beneficiato di aiuti alimentari finanziati da queste risorse. In conclusione, viste la forbice delle stime prese in considerazione, Bellanova d\u00e0 un numero plausibile e merita un \u201cC\u2019eri quasi\u201d.", "lang": "it"}