{"title": "En gjennomsnittlig familie har f\u00e5tt rundt 10 000 kroner i skattelette med Frp i regjering", "subtitle": "Beregninger fra Finansdepartementet viser at gjennomsnittlig skattelette for familier, som best\u00e5r av et par med ett eller flere barn under 18 \u00e5r, er 11 600 kroner.", "author": "www.faktisk.no", "date": null, "vclaim_id": "vclaim-id-16450", "url": "https://www.faktisk.no/faktasjekker/lZn/en-gjennomsnittlig-familie-har-fatt-rundt-10-000-kroner-i-skattelette-med-frp-i-regjering", "vclaim": "I en artikkel p\u00e5 NRK.no g\u00e5r Fagforbundets leder Mette Nord ut mot regjeringens skattepolitikk. Hun mener politikken gj\u00f8r det n\u00f8dvendig for Fagforbundet \u00e5 kreve mer til de lavtl\u00f8nte i l\u00f8nnsoppgj\u00f8ret.\n\nErlend Wiborg (Frp), leder for Stortingets arbeids- og sosialkomit\u00e9, stiller seg undrende til Mette Nords skattekritikk. Til NRK sier han blant annet:\n\n\u2013 En gjennomsnittlig familie har f\u00e5tt rundt 10.000 kroner i skattelette med Frp i regjering \u2013 noe jeg synes er bra.\n\nDenne p\u00e5standen skal vi se n\u00e6rmere p\u00e5 her. Stemmer det at gjennomsnittsfamilien har f\u00e5tt rundt 10 000 kroner i skattelette under Frps regjeringsperiode?\n\nWiborg viser til beregninger fra Finansdepartementet som dokumentasjon for sin p\u00e5stand. Finansdepartementets tall gjelder for en eksempelhusholdning, der begge fors\u00f8rgere har en inntekt p\u00e5 520 000 kroner, og et boligl\u00e5n p\u00e5 3 millioner kroner. Forutsetningene for regnskapet f\u00f8lger under:\n\nDepartementets beregning tar utgangspunkt i 2013-regler som er fremskrevet til 2018, med anslag for l\u00f8nnsvekst i perioden. Familien har ikke skattepliktig nettoformue, og boligl\u00e5nsrenten er p\u00e5 2,2 prosent. I dokumentasjonen Wiborg viser til, st\u00e5r det videre:\n\n\u00abL\u00f8nnsinntekten tilsvarer om lag medianl\u00f8nnen for heltidsansatte i 2016 fremskrevet med l\u00f8nnsvekst til 2018. Medianl\u00f8nnen er hentet fra Teknisk beregningsutvalgs rapport \u00abEtter inntektsoppgj\u00f8rene 2017\u00bb. \u00bb\n\nDrar inn mer enn \u00e9n million i snitt\n\nviser at medianl\u00f8nnen for heltidsansatte menn var p\u00e5 508 800 kroner i 2016, mens den var p\u00e5 476 400 kroner for heltidsansatte kvinner samme \u00e5r.\n\nTil sammen blir dette 985 200 kroner, som er lavere enn tallet Wiborg bruker i sitt eksempel. Den samlede snittl\u00f8nna for en heltidsansatt mann og en heltidsansatt kvinne, er imidlertid ikke det samme som det et par i snitt har i samlet inntekt.\n\nTall fra Statistisk sentralbyr\u00e5 viser at samlet inntekt for par med barn som er opptil fem \u00e5r gamle, i snitt var p\u00e5 1 053 200 kroner i 2016. For par med barn som er mellom seks og 17 \u00e5r gamle var tilsvarende tall 1 326 600 kroner.\n\nFaktisk.no tar kontakt med Finansdepartementet for \u00e5 sjekke hva slags tall de sitter p\u00e5. Departementet ved seniorr\u00e5dgiver Tor Audun Gram presiserer at de ikke kommenterer Wiborgs p\u00e5stand.\n\nDepartementet viser f\u00f8rst til det samme regnestykket med eksempelfamilien Wiborg trekker frem i dokumentasjonen.\n\nDepartementet viser ogs\u00e5 til at statssekret\u00e6r J\u00f8rgen N\u00e6sje i Finansdepartementet har kommet med lignende uttalelser til VG:\n\n\u00abVi har senket skatter og avgifter for folk og bedrifter med 24 milliarder kroner. For en familie med to fulltidsinntekter betyr dette 10 000 kroner mindre i skatt i \u00e5ret.\u00bb\n\nDepartementet presiserer at eksempelet kun ser p\u00e5 skatteendringer, og ikke hva inntekten brukes til. Dermed fanges ikke avgiftsendringer eller endringer i priser p\u00e5 offentlig finansierte tjenester som familier ofte benytter, for eksempel barnehager.\n\n\u2013 Denne typen eksempler illustrerer kun hvordan skatteendringene kan sl\u00e5 ut for enkeltpersoner eller familier under helt bestemte forutsetninger om husholdningens sammensetning, inntektskilder og -niv\u00e5, gjeldsforhold og st\u00f8rrelsen p\u00e5 de enkelte fradragene, skriver seniorr\u00e5dgiver Gram i en e-post til Faktisk.no.\n\nDepartementet har ogs\u00e5 foretatt empirisk baserte beregninger. Disse beregningene sammenligner skattereglene i 2017 med fremskrevne 2013-regler og tar utgangspunkt i anslag for befolkningens sammensetning og inntekts- og formuesforhold for 2015.\n\nUtgangspunktet for beregningene er husholdningene som best\u00e5r av par med ett eller flere barn under 18 \u00e5r. For disse familiene er gjennomsnittlig skattelette p\u00e5 11 600 kroner, og median skattelette p\u00e5 9100 kroner.\n\nBasert p\u00e5 Finansdepartementets tall, er det mye som tyder p\u00e5 at Wiborg har dekning for sin p\u00e5stand. At en gjennomsnittsfamilie har f\u00e5tt rundt 10 000 kroner i skattekutt, betyr imidlertid ikke at familien har f\u00e5tt rundt 10 000 kroner mer \u00e5 rutte med.\n\nI samme periode som skattene har blitt lavere, har ogs\u00e5 regjeringen \u00f8kt avgiftstrykket. Det viser finansminister p\u00e5 et skriftlig sp\u00f8rsm\u00e5l fra stortingsrepresentant Sigbj\u00f8rn Gjelsvik (Sp).\n\nI svaret forteller Jensen at merverdiavgiften, s\u00e6ravgiftene, tollavgiftene, sektoravgiftene og gebyrene har \u00f8kt med til sammen 6,6 milliarder kroner under den borgerlige regjeringen.\n\nJensen skriver videre at det ikke foreligger informasjon om hvordan avgifts\u00f8kningen p\u00e5virker privatpersoner i ulike inntektsgrupper.", "lang": "no"}