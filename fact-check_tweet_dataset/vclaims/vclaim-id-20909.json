{"title": "Historien om den d\u00f8ende CIA-agenten og sprengningen av WTC7 er ikke sann", "subtitle": "Bygger p\u00e5 en kjent konspirasjonsteori som aldri har blitt bevist.", "author": "www.faktisk.no", "date": null, "vclaim_id": "vclaim-id-20909", "url": "https://www.faktisk.no/faktasjekker/kYy/historien-om-den-doende-cia-agenten-og-sprengningen-av-wtc7-er-ikke-sann", "vclaim": "Det var den kjente avismannen og IT-gr\u00fcnderen Truls Lie som videreformidlet den oppsiktsvekkende historien via Twitter. Han er i dag ansvarlig redakt\u00f8r i m\u00e5nedsavisen Ny Tid, og har tidligere v\u00e6rt eier og ansvarlig redakt\u00f8r i Morgenbladet og grunnlegger av og redakt\u00f8r i den nordiske utgaven av Le Monde Diplomatique.\n\nI posten deler redakt\u00f8ren en historie fra det engelskspr\u00e5klige nettstedet YourNewsWire.com med tittelen \u00abCIA Agent Confesses On Deathbed: \u2018We Blew Up WTC7 On 9/11\u2019\u00bb.\n\nMed Lies kommentar og posting kan det oppfattes som om han g\u00e5r god for eller bekrefter p\u00e5standen i tittelen.\n\nLies twittermelding ble viet stor oppmerksomhet av andre p\u00e5 Twitter. Spesielt en rekke journalister og kommentatorer som reagerte p\u00e5 innholdet. Faktisk.no har f\u00e5tt flere tips om saken. Mange reagerer p\u00e5 at en s\u00e5 profilert norsk avisredakt\u00f8r sprer det de oppfatter som en oppdiktet historie om et s\u00e5 alvorlig tema.\n\nDagens N\u00e6ringsliv har fulgt opp hendelsen med uttalelser fra blant andre generalsekret\u00e6r Elin Floberghagen i Presseforbundet og redakt\u00f8r Bj\u00f8rgulv Braanen i Klassekampen, som distribuerer Ny Tid.\n\nHistorien Truls Lie delte kommer fra nettstedet YourNewsWire.com og er datert 13. juli. Den er formet som en nyhetsartikkel med bilde av det som fremst\u00e5r som en syk gammel mann i en sykehusseng. Den handler om den angivelige d\u00f8ende 79 \u00e5r gamle pensjonerte CIA-agenten Malcom Howard som etter \u00e5 ha blitt utskrevet fra et sykehus i New Jersey med bare noen ukers forventet levetid, avsl\u00f8rer \u00e5 ha v\u00e6rt del av et oppsiktsvekkende komplott.\n\nI saken hevdes det at Howard n\u00e5 innr\u00f8mmer at han var del av et CIA-lag som i \u00e5revis f\u00f8r terrorangrepene 11. september 2001 i hemmelighet plantet sprengladninger i World Trade Center 7 - den tredje og minst kjente bygningen i World Trade Center-komplekset som raste sammen etter terrorangrepene.\n\nSaken bygger oppunder en av de mest kjente konspirasjonsteoriene knyttet til terrorangrepene i USA: At tvillingt\u00e5rnene og nabobygget WTC7 raste sammen som f\u00f8lge av at forh\u00e5ndsplantede sprengladninger.\n\nDet er saker i den nordiske utgaven av Le Monde Diplomatique har hatt om temaet Truls Lie viser til i sin post. Etter mange \u00e5r som eier og ansvarlig redakt\u00f8r i Morgenbladet, solgte han avisen og opprettet en nordisk utgave av Le Monde Diplomatique i 2003. Som redakt\u00f8r av denne, viet han blant annet hovedoppslaget til spekulasjoner om hvorvidt terrorangrepene var en innsidejobb utf\u00f8rt av amerikanske myndigheter i juli 2006.\n\nDette bekrefter ogs\u00e5 Lie n\u00e5r Faktisk.no tar kontakt. Han sier:\n\nLie sier selv han ble skeptisk etter \u00e5 ha f\u00e5tt flere reaksjoner p\u00e5 sin twitterpost. Etter noen timer bestemte han seg for \u00e5 fjerne den. Han forklarer det slik:\n\nSelve historien om den d\u00f8ende CIA-pensjonisten i YourNewsWire.com lar seg ikke verifisere. Selve nettstedet figurerer p\u00e5 flere lister over kjente spredere av s\u00e5kalte falske nyheter. Nettstedet har en egen seksjon viet til konspirasjonsteorier med overskrifter som \u00abMumifisert romvesen funnet i Peru\u00bb og \u00abLindsay Lohan: Pedofile driver Hollywood, og de drepte Heath Ledger\u00bb. Her finnes ogs\u00e5 en historie fra 19. juni som er oppsiktsvekkende lik den om den pensjonerte og d\u00f8ende CIA-agenten: En pensjonert og d\u00f8ende britisk MI5-agent som angivelig innr\u00f8mmer \u00e5 ha drept prinsesse Diana.\n\nNettstedet var ogs\u00e5 blant de f\u00f8rste som bygget oppunder en av de mest kjente oppdiktede sakene under den amerikanske presidentvalgkampen, den s\u00e5kalte \u00abPizzagate\u00bb-saken som endte med et h\u00f8yst reelt skytedrama ved pizzarestauranten \u00abComet Ping Pong\u00bb\n\nDe to artiklene som omtaler hver sin d\u00f8ende hemmelige agent med oppsiktsvekkende innr\u00f8mmelser, er angivelig skrevet av samme artikkelforfatter. Utover dette er historiene p\u00e5fallende like. B\u00e5de ordvalg og setningsoppbygging er nesten identiske, hvor bare detaljer som navn, alder, bosted og selve innr\u00f8mmelsen er forskjellig.\n\nHvert avsnitt starter og er bygget opp nesten likt. Begge de to agentene ble skrevet ut av sykehuset p\u00e5 en fredag, med beskjed om at de bare hadde uker igjen \u00e5 leve. Den ene i New Jersey, den andre i London. Den ene er 79 \u00e5r, den andre 80. CIA-agenten hadde 36 \u00e5rs tjenestetid bak seg, mens MI15 agenten 38 \u00e5r osv. Slik fortsetter de n\u00e6rmest identiske fortellingene. Mens amerikaneren var for patriotisk til \u00e5 nekte ordren han fikk, var briten lite villig til \u00e5 svikte kongen og fedrelandet.\n\nEt annet fellestrekk er at historiene er vage. Det er ingen angivelser av hvilke sykehus de var innlagt p\u00e5, hva de var d\u00f8ende av, hvor de bor, eller lignende. Det er verken video- eller lydopptak som underst\u00f8tter historiene. Bildene fra sykesengen gir heller ingen indikasjon p\u00e5 om de er illustrasjonsbilder eller virkelig viser personene som omtales i historiene.\n\nDet er heller ingen bekreftelser eller uttalelser fra CIA, MI5, andre myndigheter, sykehus, familie eller andre som kan bekrefte eller utfylle p\u00e5standene.\n\nDet er for\u00f8vrig ingen andre organisasjoner, medier eller myndigheter som har sporet opp de aktuelle personene, eller p\u00e5 noen som helst m\u00e5te har kunnet verifisere historiene. Likhetstrekkene, og mangelen p\u00e5 dokumentasjon tilsier at historien om CIA-agenten er oppdiktet.", "lang": "no"}