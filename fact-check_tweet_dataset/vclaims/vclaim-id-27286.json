{"title": "\u200bSalvini sbaglia sull\u2019aumento degli sbarchi ed \u00e8 fuorviante sulla percentuale di rifugiati", "subtitle": "Le dichiarazioni del leader leghista alla prova dei numeri", "author": "www.agi.it", "date": null, "vclaim_id": "vclaim-id-27286", "url": "https://www.agi.it/fact-checking/salvini_numeri_sbarchi_rifugiati_migranti-2054309/news/2017-08-17/", "vclaim": "Intervistato da Rainews24 lo scorso 15 agosto, subito prima della tradizionale festa del Carroccio a Ferragosto a Ponte di Legno, il segretario della Lega Nord Matteo Salvini ha dichiarato: \u201cI numeri dicono che quest'anno sono sbarcate pi\u00f9 persone rispetto all'anno scorso, siamo a quota 95.214. I rifugiati veri sono il 9%, quindi meno di uno su dieci\u201d.\n\nIl dato citato da Salvini proviene dal report del comitato nazionale dell'Ordine e della Sicurezza Pubblica per il Viminale, pubblicato lo scorso 15 agosto, che parla di 95.213 persone sbarcate in Italia tra il primo gennaio e il 31 luglio. Pi\u00f9 di quelle arrivate nello stesso periodo del 2016, quando erano state 93.774.\n\nNel 2016 erano stati registrati 23.552 migranti sbarcati a luglio e 21.294 ad agosto. Nel 2017 siamo scesi a 11.459 a luglio e a 2.080 nella prima met\u00e0 di agosto.\n\nA luglio, ultimo dato disponibile, ha ottenuto lo status di rifugiato l\u20198% dei richiedenti asilo. A giugno era stato il 10%, a maggio 8%, aprile 7%, marzo 10%, febbraio 10% e gennaio 8%.\n\nCome avevamo gi\u00e0 verificato, al 9% circa di \u201crifugiati\u201d in senso stretto, si devono aggiungere (dati gennaio-luglio 2017) il 7-10% di aventi diritto alla protezione sussidiaria (qui un approfondimento per capire meglio cosa sia) e il 23-26% di aventi diritto alla protezione umanitaria (idem).\n\nIl totale dei rifugiati in senso lato \u2013 cio\u00e8 di persone che hanno il diritto ad essere accolte dallo Stato italiano, al quale \u00e8 anzi fatto divieto di rimpatriarle dalle norme nazionali e internazionali \u2013 \u00e8 dunque di circa 4 su 10.", "lang": "it"}