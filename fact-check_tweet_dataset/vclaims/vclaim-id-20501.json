{"title": "Gruppest\u00f8rrelsen i norsk skole er stabil. For 1.\u20134. trinn g\u00e5r den ned, selv om det har blitt flere elever", "subtitle": "Det er imidlertid store forskjeller. I nesten halvparten av Norges kommuner g\u00e5r utviklingen andre veien.", "author": "www.faktisk.no", "date": null, "vclaim_id": "vclaim-id-20501", "url": "https://www.faktisk.no/faktasjekker/wg5/gruppestorrelsen-i-norsk-skole-er-stabil-for-14-trinn-gar-den-ned-selv-om-det-har-blitt-flere-e", "vclaim": "Vi sp\u00f8r kunnskapsminister Torbj\u00f8rn R\u00f8e Isaksen om hvor han har tallene sine fra. Vi f\u00e5r raskt svar med henvisning til tall hentet fra Utdanningsdirektoratets (Udir) rapporteringssystem for norsk skole, Grunnskolenes informasjonssystem (GSI). Tallene viser at gruppest\u00f8rrelsen i grunnskolen har v\u00e6rt stabil siden 2013, da de borgerlige tok over i regjering. For f\u00f8rste til fjerde trinn har den v\u00e6rt svakt synkende, og det er ogs\u00e5 riktig at elevtallet har steget fra 245 621 til 257 323 i perioden. Tallene R\u00f8e Isaksen sender oss inkluderer private skoler, men utslaget er lite n\u00e5r vi korrigerer for dette:\n\nGruppest\u00f8rrelse i norsk skolesammenheng tilsvarer, kort sagt, antall elevtimer delt p\u00e5 l\u00e6rertimer. Et h\u00f8yt tall gir mange elever per l\u00e6rer, og omvendt. Siden det ikke finnes noen landsoversikt over reell gruppe-/klassest\u00f8rrelse p\u00e5 norske skoler, brukes dette alts\u00e5 som et m\u00e5l p\u00e5 l\u00e6rertetthet. I figuren ovenfor har vi brukt Gruppest\u00f8rrelse 2.\n\nSelv om det er faglig uenighet om hvorvidt l\u00e6rertettheten har stort \u00e5 si for elevenes l\u00e6ring, er gruppest\u00f8rrelser noe som ofte kommer opp i debatten rundt norsk skole. Blant andre \u00f8nsker KrF og SV en fastsatt l\u00e6rernorm med et makstall p\u00e5 antall elever per l\u00e6rer. Torbj\u00f8rn R\u00f8e Isaksen og H\u00f8yre mener en l\u00e6rernorm vil ta fra kommunene muligheten til \u00e5 plassere l\u00e6rerne der de trengs mest. Regjeringen har, etter budsjettforlik med st\u00f8ttepartiet KrF, siden 2015 gitt tilskudd til flere l\u00e6rerstillinger p\u00e5 1. til 4. trinn: I 2015 fikk 100 utvalgte kommuner statlig tilskudd til dette, og fra 2016 fikk alle kommunene midler som var \u00f8remerket flere l\u00e6rere. I 2017 endte budsjettforliket p\u00e5 1,3 milliarder kroner til flere l\u00e6rere for de yngste elevene.\n\nOg ser man p\u00e5 hele landet under ett har disse tilskuddene hatt en effekt: P\u00e5 landsbasis har elever (elevtimer) pr l\u00e6rer (l\u00e6rertimer) g\u00e5tt noe ned, fra 16 elever i skole\u00e5ret 2014/2015 til 15,8 elever i skole\u00e5ret 2016/2017. Tallene fra GSI viser at Torbj\u00f8rn R\u00f8e Isaksen har rett i p\u00e5standen. Men gir dette det hele bildet?\n\nTidligere i \u00e5r gikk TV 2 gjennom utviklingen i l\u00e6rertetthet i ordin\u00e6r undervisning p\u00e5 1. til 4. trinn (gruppest\u00f8rrelse 2) i alle landets kommuner, og fant at forskjellene er store. I 46 prosent, nesten halvparten, av landets kommuner gikk l\u00e6rertettheten ned fra skole\u00e5ret 2014/2015 (siste skole\u00e5r f\u00f8r innf\u00f8ring av det statlige tilskuddet) til innev\u00e6rende skole\u00e5r, if\u00f8lge TV 2s utregninger.\n\nFaktisk.no kontakter Udir og ber om tall p\u00e5 gruppest\u00f8rrelse i ordin\u00e6r undervisning p\u00e5 1. til 4. trinn fordelt p\u00e5 kommuner for skole\u00e5rene 2014/15 til 2016/17. If\u00f8lge Udir gir Gruppest\u00f8rrelse 2 det beste bildet av l\u00e6rertetthet i den daglige undervisningen. Vi passer ogs\u00e5 p\u00e5 \u00e5 sortere ut private skoler, siden de ikke mottar \u00f8remerket statlig st\u00f8tte i denne sammenhengen.\n\nVi sitter igjen med de samme tallene som R\u00f8e Isaksen viser til p\u00e5 landsbasis - men TV 2 har ogs\u00e5 rett n\u00e5r de skriver at utviklingen p\u00e5 l\u00e6rertetthet p\u00e5 1. til 4. trinn g\u00e5r feil vei i nesten halvparten av landets kommuner:\n\nI 197 av landets kommuner, alts\u00e5 45,9 prosent, blir det flere elever per l\u00e6rer (elev-/l\u00e6rertimer). I 230 av kommunene, alts\u00e5 53,6 prosent, blir det f\u00e6rre elever per l\u00e6rer (elev-/l\u00e6rertimer). Best ut kommer Gratangen og Ibestad, begge i Troms, ved \u00e5 dr\u00f8yt halvere andelen elever per l\u00e6rer. Engerdal i Hedmark kommer d\u00e5rligst ut med nesten en tredobling fra 10,8 elever til 30,9 elever per l\u00e6rer. I to av landets kommuner st\u00e5r utviklingen stille.\n\nFaktisk.no gj\u00f8r oppmerksom p\u00e5 at sm\u00e5 endringer i elev- og l\u00e6rertall kan gi store utslag i kommuner med f\u00e5 innbyggere.", "lang": "no"}