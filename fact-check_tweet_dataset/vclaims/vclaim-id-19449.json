{"title": "Nei, NTB skriver ikke at det er hyggelig at somaliere f\u00e5r enda bedre flytilbud", "subtitle": "Sitatet stammer fra en pressemelding fra flyselskapet Ethiopian Airlines.", "author": "www.faktisk.no", "date": null, "vclaim_id": "vclaim-id-19449", "url": "https://www.faktisk.no/faktasjekker/a5N/nei-ntb-skriver-ikke-at-det-er-hyggelig-at-somaliere-far-enda-bedre-flytilbud", "vclaim": "I g\u00e5r kunne nettstedet Rights.no fortelle at flyselskapet Ethiopian Airlines \u00e5pner to nye flyruter \u00abfra Vesten til Somalia\u00bb. If\u00f8lge Rights.no var det det norske nyhetsbyr\u00e5et NTB, via Document.no, som f\u00f8rst kom med nyheten.\n\nRights.no har rettet i artikkelen sin. Originalartikkelen kan leses her.\n\nI saken skriver NTB, if\u00f8lge Rights.no, at det er \u00abhyggelig at somaliere f\u00e5r enda bedre flytilbud til Somalia\u00bb.\n\nRights.no-saken er for \u00f8yeblikket en av sakene som skaper flest reaksjoner p\u00e5 sosiale medier i Norge:\n\nRights.no er ikke imponert over NTB, og skriver:\n\nMen, en kjapp sjekk i NTBs nyhetsportal (for abonnenter) viser at nyhetsbyr\u00e5et NTB ikke laget noen nyhetssak om de nye flyrutene.\n\nDerimot har NTB info, som er en kommersiell plattform der akt\u00f8rer mot betaling kan f\u00e5 publisert og distribuert pressemeldinger og b\u00f8rsmeldinger, lagt ut pressemeldingen fra Ethiopian Airlines.\n\n\u2013 NTB har i mange \u00e5r distribuert pressemeldinger fra ulike akt\u00f8rer til v\u00e5re mediekunder. De kommer blant annet til syne under fanen \u00abpressemeldinger\u00bb i v\u00e5r nyhetsportal. Disse meldingene er godt merket. I tillegg publiseres pressemeldingene p\u00e5 Ntbinfo.no. Dette er en tjeneste som de fleste nyhetsbyr\u00e5er tilbyr, skriver Mads Yngve Storvik, sjefredakt\u00f8r og adm.dir i NTB, i en e-post til Faktisk.no.\n\nDen aktuelle pressemeldingen er ikke distribuert under \u00abpressemeldinger\u00bb i nyhetsportalen. Den ligger bare tilgjengelig p\u00e5 Ntbinfo.no.\n\nPressemeldingen er forfattet og signert av Ethiopian Airlines og PR-byr\u00e5et MSL. Ingen journalister eller redakt\u00f8rstyrte medier har skrevet pressemeldingen.\n\nPressemeldingen er ikke publisert av etablerte norske nyhetsnettsteder, men det alternative nettstedet Document.no har publisert den. Her ble en sak f\u00f8rst publisert med feil byline, nemlig NTB.\n\nDocument.no har senere endret byline til \u00abEthiopian Airlines \u2013 pressemelding formidlet av NTB\u00bb:\n\nI pressemeldingen fra Ethiopian Airlines st\u00e5r det at selskapet flyr til de to nye destinasjonene i Somalia, via Addis Abeba.\n\nDet betyr at man ikke flyr direkte fra Norge, eller \u00abVesten\u00bb, men at man m\u00e5 mellomlande i Etiopia og bytte fly.", "lang": "no"}