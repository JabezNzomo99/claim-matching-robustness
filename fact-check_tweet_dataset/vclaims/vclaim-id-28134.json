{"title": "Pd-M5s danno il reddito di cittadinanza a 3,6 milioni di extracomunitari?", "subtitle": "", "author": "pagellapolitica.it", "date": null, "vclaim_id": "vclaim-id-28134", "url": "https://pagellapolitica.it/dichiarazioni/8463/pd-m5s-danno-il-reddito-di-cittadinanza-a-36-milioni-di-extracomunitari", "vclaim": "Ma davvero 3,6 milioni di stranieri stanno per ricevere il reddito di cittadinanza? Di quale novit\u00e0 sta parlando Meloni? Abbiamo verificato e la leader di Fratelli d\u2019Italia sbaglia, sia nei numeri che nella sostanza, anche se nella sua dichiarazione c\u2019\u00e8 un fondo di verit\u00e0.\n\nAd oggi, gli stranieri extracomunitari \u2013 ossia provenienti da Paesi non membri dell\u2019Unione europea \u2013 che ricevono il reddito (o la pensione) di cittadinanza sono dunque solo quelli che sono riusciti a presentare all\u2019Inps la domanda a marzo 2019 (il primo mese in cui sono state avviate le pratiche richiesta).\n\nMa perch\u00e9 c\u2019era stata questa sospensione? A fine marzo 2019 \u2013 quando gi\u00e0 erano arrivate le prime domande all\u2019Inps \u2013 la legge di conversione del decreto che aveva introdotto il reddito di cittadinanza aveva imposto (articolo 1, comma 2-bis) nuovi criteri per gli extracomunitari che volevano ottenere il sussidio.\n\nLa nuova condizione non si applicava per\u00f2 ai rifugiati politici e ai \u00abcittadini di Stati non appartenenti all\u2019Unione europea nei quali \u00e8 oggettivamente impossibile acquisire le certificazioni\u00bb. L\u2019individuazione di questi Paesi era stata demandata (art. 2, co. 1-ter della legge di conversione) a un decreto attuativo del Ministro del Lavoro e delle Politiche Sociali, di concerto con il Ministro degli Affari esteri e della Cooperazione internazionale.\n\nInvece che redigere un elenco con gli \u00abStati non appartenenti all\u2019Unione europea nei quali \u00e8 oggettivamente impossibile acquisire le certificazioni\u00bb per ottenere il RdC, il Ministero del Lavoro e quello degli Esteri nella redazione del decreto hanno optato per indicare una lista di Paesi, i cui cittadini, per ottenere il RdC, \u00absono tenuti a produrre l\u2019apposita certificazione\u00bb per quanto riguarda l\u2019attestazione del valore del patrimonio immobiliare posseduto all\u2019estero, dichiarato a fini Isee.\n\nMa non tutti possono accedere al RdC: per ottenere la misura bisogna infatti \u00abrisiedere in Italia da almeno 10 anni, di cui gli ultimi 2 in via continuativa\u00bb. E dieci anni fa, al 1\u00b0 gennaio 2009, i residenti extracomunitari nel nostro Paese erano meno di oggi. In totale, secondo Istat, non venivano da Paesi europei quasi 2 milioni e 760 mila persone.\n\nAnche la Relazione tecnica al decreto-legge n. 4 del 2018, che ha introdotto il RdC, non faceva distinzione tra non italiani europei ed extracomunitari nello stimare quanti stranieri avrebbero potuto beneficiare del reddito di cittadinanza considerando il vincolo dei dieci anni di residenza.\n\nSecondo i calcoli contenuti nella Relazione tecnica, in ogni caso, i nuclei familiari potenzialmente beneficiari composti da soli stranieri (contando sia extracomunitari che quelli provenienti da Stati membri Ue) erano in totale circa 154 mila, un numero molto pi\u00f9 basso di quello indicato da Meloni (che per\u00f2 parla specificamente di singoli individui \u00abextracomunitari\u00bb, che sono un sottoinsieme degli stranieri).\n\nAbbiamo verificato e le cose non stanno cos\u00ec.\n\n\u00c8 vero per\u00f2 che il nuovo governo ha fatto una sorta di inversione di marcia, rispetto al precedente, stilando una lista di 19 nazionalit\u00e0 extracomunitarie obbligate a presentare certificati sul loro patrimonio immobiliare nei Paesi di origine. Tutti gli altri extracomunitari (la maggioranza) sono esentati da questa condizione.\n\nGli \u201cesentati\u201d per\u00f2 non sono 3,6 milioni, come dicono Meloni e , ma potenzialmente e al massimo \u2013 sebbene non possiamo conoscere i numeri precisi sugli extracomunitari \u2013 almeno quattro volte meno.", "lang": "it"}