{"title": "Nei, Kongeparken, Tusenfryd og Norwegian gir ikke bort gratisbilletter til alle", "subtitle": "Kiwi gir heller ikke bort 1500 kroner i kuponger.", "author": "www.faktisk.no", "date": null, "vclaim_id": "vclaim-id-13668", "url": "https://www.faktisk.no/faktasjekker/8Rb/nei-kongeparken-tusenfryd-og-norwegian-gir-ikke-bort-gratisbilletter-til-alle", "vclaim": "Den siste tiden har fire fristende tilbud blitt delt p\u00e5 Facebook. If\u00f8lge innleggene som deles, gir Kongeparken og Tusenfryd begge bort fem gratisbilletter til alle i anledning sine 35-\u00e5rsjubileer. Det st\u00e5r at Norwegian feirer sitt 25-\u00e5rsjubileum ved \u00e5 gi bort to gratis flybilletter, mens Kiwi etter sigende deler ut kuponger p\u00e5 1500 kroner fordi de fyller 50 \u00e5r.\n\nOgs\u00e5 SAS er omfattet av svindelen, og det p\u00e5st\u00e5s at flyselskapet gir bort to gratisbilletter for \u00e5 feire 50-\u00e5rsjubileum.\n\nPer juli 2019 er ogs\u00e5 Rema 1000 omfattet. Det hevdes at man f\u00e5r en gratis kupong p\u00e5 1500 kroner, hvis man deltar i en kort sp\u00f8rreunders\u00f8kelse, best\u00e5ende av tre sp\u00f8rsm\u00e5l.\n\nDet opplyses at det er 258 kuponger igjen.\n\nIngenting av dette er sant. B\u00e5de Kongeparken og Tusenfryd advarer mot falske meldinger om gratis billetter. Norwegian opplyser til ABC Nyheter at dette er svindel, og at linken og Facebook-posten ikke har noen tilknytning til dem.\n\n\u2013 Vi anbefaler alle som f\u00e5r en link som ser mistenkelig ut om \u00e5 slette den umiddelbart og ikke klikke seg videre. Dessverre skjer det fra tid til annen at v\u00e5r merkevare blir misbrukt p\u00e5 denne m\u00e5ten, skriver talsperson Astrid Mannion-Gibson i Norwegian til ABC Nyheter.\n\nSvindlene er ogs\u00e5 omtalt p\u00e5 nettstedet Datahjelperne.no.\n\nI desember 2017 var en mer eller mindre identisk, falsk konkurranse om at man kunne f\u00e5 to gratis flybilletter fra Norwegian aktiv. Den gangen var det i forbindelse med flyselskapets 24-\u00e5rsjubileum:\n\nSe tips for \u00e5 unng\u00e5 \u00e5 bli lurt nederst i denne artikkelen.\n\nHvis man g\u00e5r p\u00e5 svindelen, risikerer man \u00e5 bli tappet for 799 kroner i m\u00e5neden. Svindelen er bygget opp p\u00e5 n\u00f8yaktig samme m\u00e5te for b\u00e5de Kongeparken, Tusenfryd, Norwegian og Kiwi.\n\nN\u00e5r man klikker p\u00e5 en av de fire lenkene, f\u00e5r man tre sp\u00f8rsm\u00e5l. \u00abHar du noen gang bes\u00f8kt Kongeparken?\u00bb er det f\u00f8rste sp\u00f8rsm\u00e5let hvis man klikker p\u00e5 lenken som gjelder forn\u00f8yelsesparken utenfor Stavanger.\n\nDet er tilsynelatende alltid 255 billetter igjen. Uansett hva man svarer p\u00e5 sp\u00f8rsm\u00e5lene, f\u00e5r man beskjed om at man har vunnet gratis billetter. For \u00e5 f\u00e5 billettene, m\u00e5 man dele siden videre p\u00e5 Facebook og skrive \u00abTakk for billettene!\u00bb. Etterp\u00e5 m\u00e5 man trykke p\u00e5 \u00abLik dette\u00bb-knappen.\n\nDet fremst\u00e5r som at mange har vunnet billetter og kommentert ved \u00e5 bruke Facebook-profilene sine. Ogs\u00e5 dette er bare juks. Hvis man klikker p\u00e5 navnene, kommer man ikke videre til Facebook. Det ville man gjort hvis dette var ekte profiler.\n\nEtter \u00e5 ha gjennomf\u00f8rt de to trinnene, kommer man videre til en side som er felles for de fire svindlene. Her opplyses det at man kan betale 19 kroner og f\u00e5 et reisekort p\u00e5 5000 kroner som kan brukes p\u00e5 hvilket som helst flyselskap. Man blir bedt om \u00e5 fylle ut navn, adresse, telefonnummer og e-postadresse.\n\nS\u00e5 langt ser det ut til \u00e5 v\u00e6re et godt tilbud, men det er bare fram til man leser det som st\u00e5r helt nederst p\u00e5 siden. N\u00e5 er det plutselig snakk om en konkurranse, og man f\u00e5r bare sjansen til \u00e5 vinne et reisekort p\u00e5 5000 kroner.\n\nMed liten skrift st\u00e5r det ogs\u00e5 noe annet viktig:\n\nN\u00e5r man har lagt inn opplysninger om seg selv, kommer man videre til en side for betaling. Her blir man bedt om \u00e5 registrere kortopplysningene sine. Det b\u00f8r man under ingen omstendigheter gj\u00f8re!\n\nDet st\u00e5r at dagens kostnad er 19 kroner, og da f\u00e5r man en tre dagers pr\u00f8veperiode p\u00e5 \u00aben tilknyttet tjeneste\u00bb. Hva denne tjenesten er, framg\u00e5r ikke. Men det st\u00e5r at 799 kroner vil bli trukket fra kortet hver m\u00e5ned n\u00e5r pr\u00f8veperioden har g\u00e5tt ut. I tillegg kan man vinne de billettene eller kupongene man tror man allerede har vunnet.\n\nDet st\u00e5r ikke p\u00e5 nettsiden hva man f\u00e5r for de 799 kronene i m\u00e5neden. N\u00e5r Faktisk.no ringer det britiske telefonnummeret som er oppgitt, kommer vi til det som fremst\u00e5r som et callsenter.\n\nIf\u00f8lge kvinnen som svarer, har vi kommet til kundeservice for nettstedet 101Reel.com. Hun opplyser at man tegner et abonnement p\u00e5 musikk, filmer og spill hvis man registrerer seg. Det koster 799 kroner i m\u00e5neden, men man slipper \u00e5 betale hvis man kansellerer abonnementet f\u00f8r pr\u00f8veperioden p\u00e5 tre dager er over.\n\nN\u00e5r Faktisk.no sp\u00f8r om gratisbillettene, kan hun ikke forst\u00e5 at vi ble lovet gevinst allerede f\u00f8r vi kom til betalingssiden. Hun kan ikke garantere at vi vinner noe som helst, siden det har kommet til sv\u00e6rt mange abonnenter den siste tiden.\n\nP\u00e5 direkte sp\u00f8rsm\u00e5l om dette er svindel, svarer kvinnen nei. Hun anbefaler oss imidlertid \u00e5 lese vilk\u00e5rene n\u00f8ye f\u00f8r vi registrerer oss.\n\nFaktisk.no kontakter ogs\u00e5 101Reel.com p\u00e5 e-post. En kundeserviceansatt som bare kaller seg Kris, svarer p\u00e5 engelsk at nettstedet ikke reklamerer under noe annet navn enn 101Reel.com.\n\n\u2013 Men det er mulig at dere ble sendt videre til v\u00e5r kampanje fra en tredje parts annons\u00f8r, skriver han.\n\nKris opplyser at 101Reel.com har en p\u00e5g\u00e5ende annonsekampanje, hvor de tilbyr en pr\u00f8veperiode p\u00e5 tjenestene sine. I tillegg kan man vinne en premie i nettstedets ukentlige lotteri.\n\n\u2013 Det blir redegjort for kampanjen og kostnadene p\u00e5 registreringssiden for \u00e5 unng\u00e5 forvirring, skriver Kris.\n\nEn rekke nettsteder og flere selskaper er involvert i denne svindelen. Den samme svindelen skjer ogs\u00e5 i andre europeiske land. Faktisk.no jobber videre med \u00e5 finne ut hvem som st\u00e5r bak. S\u00e5 langt peker spor b\u00e5de mot Storbritannia, Kypros, Island og Litauen.\n\nTips for \u00e5 unng\u00e5 \u00e5 bli lurt\n\u2022 Sjekk nettadressen n\u00f8ye! Svindlere velger ofte en adresse som er til forveksling lik den ekte adressen.\n\u2022 V\u00e6r kritisk hvis du blir sendt fra nettsted til nettsted. Det kan v\u00e6re et tegn p\u00e5 at noe er galt.\n\u2022 Ikke gi fra deg personopplysninger som navn, adresse, telefonnummer og e-postadresse. Mange konkurranser p\u00e5 nett er laget bare for \u00e5 skaffe personopplysninger som selges videre.\n\u2022 Ikke legg inn opplysninger fra bankkortet ditt. Du kan risikere at det blir trukket mer penger enn du er klar over.\n\u2022 V\u00e6r obs p\u00e5 det som st\u00e5r med liten skrift. Her kan det st\u00e5 at du samtykker til langt mer enn \u00e5 delta i en konkurranse.\n\u2022 Kontakt selskapet som angivelig gir bort gratis billetter eller s\u00f8k p\u00e5 nettet for \u00e5 sjekke om det har blitt skrevet om konkurransen.", "lang": "no"}