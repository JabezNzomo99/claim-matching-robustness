{"title": "Di Maio e Salvini \u00abcostano pi\u00f9 dei contributi UE\u00bb?", "subtitle": "", "author": "pagellapolitica.it", "date": null, "vclaim_id": "vclaim-id-22564", "url": "https://pagellapolitica.it/dichiarazioni/8092/di-maio-e-salvini-costano-piu-dei-contributi-ue", "vclaim": "\u00abDi Maio e Salvini costano pi\u00f9 dei contributi UE: 2,5 miliardi di interessi in pi\u00f9 sui Btp per colpa di questo Governo. Da quando i giallo-verdi si sono insediati (1 giugno) il tasso sui Btp \u00e8 salito dal 2,5% al 3,1%. Siccome lo stato piazza circa 400 miliardi di debito all\u2019anno, mal contati fanno 2,5 miliardi di costi annui in pi\u00f9. Destinati a moltiplicarsi di anno in anno. Una cifra superiore ai 2 miliardi di differenza tra i contributi che l\u2019Italia versa all\u2019Ue e i fondi che tornano indietro\u00bb.\n\nI Buoni del Tesoro Poliennali (BTP) sono titoli di credito di medio-lungo termine che hanno scadenze diverse: 3, 5, 7, 10, 15, 30 e \u2013 dal 2016 - 50 anni. Sono caratterizzati da cedole fisse semestrali: questo significa che, a differenza di altri titoli di stato quali i Buoni Ordinari del Tesoro (BOT), la remunerazione che si ottiene non \u00e8 dovuta solo alla differenza tra prezzo di acquisto e prezzo di vendita, ma anche da una percentuale fissa che viene versata ogni sei mesi al possessore del BTP.\n\nAd ogni modo, ogni titolo possiede un diverso tasso a seconda della scadenza: il BTP a 3 anni non ha lo stesso rendimento, come \u00e8 logico che sia, di quello a 15. Lo stesso rendimento, poi, varia periodicamente: a scadenza regolare il Ministero tiene delle aste pubbliche - questo \u00e8 il calendario per il 2018 - nelle quali le diverse categorie di BTP vengono messe all\u2019asta. L\u2019incontro tra domanda e offerta ne determina il prezzo e, di conseguenza, il tasso di interesse.\n\nQuest\u2019ultimo dunque non \u00e8 fisso, bens\u00ec varia da asta in asta e da titolo a titolo. Per fare un esempio, il BTP a 3 anni ha un tasso che varia sia nel corso del tempo - in base a un meccanismo di prezzo/quantit\u00e0 - sia rispetto ai BTP con scadenze diverse dai 3 anni - con tassi che solitamente crescono all\u2019aumentare della scadenza.\n\nCi\u00f2 che invece si aggira intorno a 400 miliardi, cifra cui fa riferimento Mazziotti, \u00e8 il totale di tutte le categorie di titoli di stato italiani (BOT, CTZ 2\u00b0, BTP ITALIA, BTP, BTP \u20aci e CCTeu) emesse sul mercato dal Dipartimento del Tesoro annualmente e acquistate dagli investitori (vedi qui sotto i dati per il 2017).\n\n\u00c8 un\u2019operazione complicata che solitamente il Dipartimento del Tesoro compie alla fine di ogni anno. Tramite questo calcolo, il Dipartimento ha stabilito che nel 2017 la media ponderata del tasso di tutti i BTP era pari a 1,55%, mentre il tasso medio ponderato dei BTP a 10 anni venduti nel corso dell\u2019anno equivaleva al 2,14%.\n\nSe quindi intendiamo letteralmente la frase di Mazziotti - e quindi quanto sono aumentati i rendimenti di i BTP a partire dal 1\u00b0 giugno -, si dovrebbe calcolare la media delle variazioni dei tassi di ogni categoria di BTP (scadenza a 3, 5, 7, 10, 15, 30 e 50 anni) e pesarla con il volume di vendita di ogni categoria di BTP registrata nei mercati finanziari a partire da quel giorno. Ma limitiamoci all\u2019andamento del titolo a dieci anni: in quel caso, come mostra anche il grafico, l\u2019aumento dei tassi dei BTP a 10 anni dal 1\u00b0 giugno riportato \u00e8 corretto.\n\nIl ragionamento di Mazziotti \u00e8: poich\u00e9 il rendimento dei BTP a 10 anni \u00e8 aumentato dello 0,6 per cento, e lo Stato emette circa 400 miliardi di debito l\u2019anno, un aumento dello 0,6 per cento corrisponde a un costo di circa 2,5 miliardi in pi\u00f9.\n\nNon precisamente, ma abbiamo qualche indizio. Il Dipartimento del Tesoro ha pubblicato infatti un grafico (riportato sotto) che riporta il tasso medio all\u2019emissione dei titoli di Stato dal 1990 alla fine di giugno del 2018. Questo viene calcolato come la media dei tassi di tutte le obbligazioni emesse dal nostro Stato, pesata per il volume di vendita. Questa estrema semplificazione ci aiuta ad apprezzare come il nostro paese abbia di anno in anno pagato interessi mediamente minori rispetto all\u2019anno precedente.", "lang": "it"}