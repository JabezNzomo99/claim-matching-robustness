{"title": "Ile os\u00f3b LGBT jest w Polsce?", "subtitle": "Ile os\u00f3b LGBT jest w Polsce? Odpowied\u017a znajdziecie w naszej analizie wypowiedzi kandydata na prezydenta Roberta Biedronia.", "author": "demagog.org.pl", "date": null, "vclaim_id": "vclaim-id-52278", "url": "https://demagog.org.pl/wypowiedzi/ile-osob-lgbt-jest-w-polsce/", "vclaim": "Ile os\u00f3b LGBT jest w Polsce?\n\nWypowied\u017a Roberta Biedronia oceniamy jako nieweryfikowaln\u0105, poniewa\u017c nie ma dost\u0119pnych oficjalnych danych dotycz\u0105cych liczby os\u00f3b LGBT w Polsce, a dost\u0119pne raporty dotycz\u0105ce tego zagadnienia prezentuj\u0105 dane szacunkowe.\n\nW roku 2016 niemiecki o\u015brodek badania opinii publicznej Daila przeprowadzi\u0142 badanie dotycz\u0105ce sytuacji os\u00f3b LGBT w dziewi\u0119ciu pa\u0144stwach cz\u0142onkowskich Unii Europejskiej. Jak zaznaczaj\u0105 autorzy, stosowana przez nich metoda bada\u0144 internetowych zapewnia anonimowo\u015b\u0107 w\u015br\u00f3d respondent\u00f3w, co z kolei powoduje ich wi\u0119ksz\u0105 prawdom\u00f3wno\u015b\u0107.\n\nCzy identyfikujesz si\u0119 jako lesbijka, gej osoba biseksualna b\u0105d\u017a transp\u0142ciowa?\n\nWed\u0142ug berli\u0144skiego instytutu odsetek os\u00f3b LGBT w Polsce wyni\u00f3s\u0142 4,9 proc. Zgodnie z danymi Eurostatu populacja naszego kraju ukszta\u0142towa\u0142a si\u0119 w 2016 roku (kiedy wydano raport) na poziomie 37 967 209, co oznacza, \u017ce osoby LGBT stanowi\u0142y ok. 1,86 mln wszystkich mieszka\u0144c\u00f3w.\n\nW\u015br\u00f3d polskich respondent\u00f3w najwy\u017cszy odsetek odnotowano w najm\u0142odszej grupie wiekowej 14-29 lat (10,5 proc.). W\u015br\u00f3d os\u00f3b z przedzia\u0142u wiekowego 30-49 lat odsetek ten wyni\u00f3s\u0142 0,8 proc. Z kolei dla najstarszych ankietowanych w wieku 50-65 lat odnotowano wynik 4,3 proc..\n\nOdsetek os\u00f3b deklaruj\u0105cych si\u0119 w Polsce jako LGBT jest ni\u017cszy ni\u017c w wi\u0119kszo\u015bci pa\u0144stw, kt\u00f3re wzi\u0119\u0142y w badaniu (\u015brednia wynios\u0142a 5,9 proc.). Poni\u017cej prezentujemy wyniki wszystkich uwzgl\u0119dnionych kraj\u00f3w:\n\nNale\u017cy r\u00f3wnie\u017c podkre\u015bli\u0107, \u017ce 8 proc. ankietowanych nie odpowiedzia\u0142o na pytanie dotycz\u0105ce okre\u015blenia swojej seksualno\u015bci, za\u015b 12 proc. nie potrafi\u0142o jej okre\u015bli\u0107. Jak zaznacza o\u015brodek Daila, badanie kwestii zwi\u0105zanych z orientacj\u0105 seksualna jest obarczone pewn\u0105 niedoskona\u0142o\u015bci\u0105, a wyniki bada\u0144 nale\u017cy uznawa\u0107 za dalekie od ostatecznych.\n\nW roku 2010 \u015bwiat\u0142o dzienne ujrza\u0142 raport T\u0119czowe rodziny w Polsce \u2013 Prawo a rodziny lesbijskie i gejowskie, kt\u00f3ry zosta\u0142 opublikowany przez organizacje pozarz\u0105dow\u0105 Kampania Przeciw Homofobii. Jak wynika z dokumentu, w Polsce \u017cy\u0142y w\u00f3wczas ok. 2 mln gej\u00f3w i lesbijek.\n\nJednak\u017ce jak zaznaczaj\u0105 sami autorzy, s\u0105 to dane szacunkowe oparte na europejskich i ameryka\u0144skich badaniach nad homoseksualizmem, kt\u00f3re wskazuj\u0105, \u017ce w ka\u017cdej populacji \u017cyje ok. 5 proc. os\u00f3b takiej orientacji seksualnej.\n\nNajnowsze dost\u0119pne dane dotycz\u0105ce odsetka os\u00f3b LGBT w polskim spo\u0142ecze\u0144stwie pochodz\u0105 z roku 2016. Z badania przeprowadzonego przez niemiecki o\u015brodek badania opinii publicznej Daila wynika, \u017ce grupa ta stanowi 4,9 proc. polskiej populacji. Jednak\u017ce s\u0105 to wy\u0142\u0105cznie dane szacunkowe, co zaznaczaj\u0105 sami autorzy. R\u00f3wnie\u017c dane przedstawione przez organizacj\u0119 pozarz\u0105dow\u0105 Kampania Przeciw Homofobii opieraj\u0105 si\u0119 na szacunkach zak\u0142adaj\u0105cych, \u017ce w\u015br\u00f3d ka\u017cdego spo\u0142ecze\u0144stwa osoby LGBT stanowi\u0105 ok. 5 proc. populacji.\n\nJednocze\u015bnie nie dysponujemy \u017cadnymi oficjalnymi statystykami, kt\u00f3re prowadzone by\u0142yby przez G\u0142\u00f3wny Urz\u0105d Statystyczny b\u0105d\u017a te\u017c Eurostat. W zwi\u0105zku z powy\u017cszym wypowied\u017a kandydata na prezydenta Roberta Biedronia uznajemy za nieweryfikowaln\u0105.", "lang": "pl"}