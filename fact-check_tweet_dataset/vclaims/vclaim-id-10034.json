{"title": "Lagos \u00e8 davvero una delle capitali dove si vive meglio al mondo, come dice Grillo?", "subtitle": "Il leader dei Cinquestelle\u00a0in un comizio a Catania ha esaltato le virt\u00f9 della capitale della Nigeria. Abbiamo verificato", "author": "www.agi.it", "date": null, "vclaim_id": "vclaim-id-10034", "url": "https://www.agi.it/fact-checking/beppe_grillo_lagos-2309469/news/2017-11-01/", "vclaim": "Il leader del Movimento 5 Stelle, Beppe Grillo, nel corso di un comizio a Catania il 28 ottobre ha indicato come modello a cui la Sicilia dovrebbe ispirarsi la citt\u00e0 di Lagos: \u201cCapitale della Nigeria, 5 milioni di abitanti, nel centro dell'Africa, \u00e8 considerata una delle capitali dove si vive meglio al mondo. Se guardate le fotografie \u00e8 pazzesca, sembra Las Vegas, verde, spiagge, palme\u201d.\n\nPer prima cosa, Lagos non \u00e8 la capitale della Nigeria: la capitale \u00e8 la citt\u00e0 di Abuja gi\u00e0 dal 1991. In secondo luogo, Lagos non ha 5 milioni di abitanti: il numero non si conosce con esattezza, ma secondo l\u2019Onu, nel 2016, gli abitanti erano 13 milioni e 661 mila. Le stime sono rese difficili dall\u2019esistenza di gigantesche bidonville difficili da censire, come quella di Makoko proprio a Lagos, i cui abitanti potrebbero essere dai 30 mila ai 250 mila.\n\nLa citt\u00e0, poi, non \u00e8 in centro all\u2019Africa (\u00e8 sulla costa occidentale, sul Golfo di Guinea); a Las Vegas, per confronto, non ci sono le spiagge (sabbia parecchia, mare per niente). Ma la cosa pi\u00f9 sbagliata in questa dichiarazione di Grillo \u00e8 proprio il concetto alla base del suo discorso: a Lagos non si vive affatto bene, anzi, secondo tutte le principali classifiche, \u00e8 uno dei luoghi peggiori al mondo per qualit\u00e0 della vita.\n\nSecondo un\u2019altra classifica sulla vivibilit\u00e0 delle citt\u00e0 nel mondo, citata anch\u2019essa dal Foglio \u2013 stilata dall\u2019Economist Intelligence Unit, Lagos si trova al 139\u00b0 posto su 140 citt\u00e0 considerate. Dietro c'\u00e8 solo Damasco, la capitale della Siria, Paese sconvolto dalla guerra civile. Tripoli, capitale della Libia (altro Paese sconvolto dalla guerra civile), \u00e8 messa meglio e sta al 138\u00b0 posto.\n\nAnche la situazione economica \u00e8 imparagonabile: il Pil pro-capite della Nigeria nel 2016, secondo la Banca Mondiale, \u00e8 stato di 2.178 dollari all\u2019anno. Per l\u2019Italia, nello stesso anno, era di 30.527 dollari all\u2019anno: quattordici volte tanto.\n\nIl sito del ministero degli Esteri italiano, \u201cViaggiare sicuri\u201d, a Lagos evidenzia poi \u2013 oltre ai consueti problemi di criminalit\u00e0 di strada e corruzione della polizia \u2013 il rischio di attentati terroristici da parte di Boko Haram e, ciliegina sulla torta, di sacrifici umani. La polizia nigeriana ha infatti segnalato l\u2019incremento di violenze legate a rituali sacrificali di tipo magico e tradizionale e ha riportato la notizia di uccisioni sacrificali, tra gli altri, nello Stato di Lagos.\n\nIl fenomeno, secondo la stampa locale, sarebbe legato in particolare al diffondersi di un gruppo criminale-religioso noto come \u201cBadoo\u201d. I suoi accoliti sono sospettati di numerose uccisioni, con pietre e bastoni, e di aver preso il sangue delle proprie vittime per scopi rituali.\n\nBeppe Grillo dice molte cose sbagliate in un\u2019unica dichiarazione. L\u2019errore pi\u00f9 grave \u00e8 aver dipinto Lagos come una citt\u00e0 da prendere come modello: non \u00e8 cos\u00ec. Secondo tutte le classifiche pi\u00f9 autorevoli, la citt\u00e0 nigeriana \u00e8 una delle peggiori dove vivere, con gravi problemi di povert\u00e0 e criminalit\u00e0.", "lang": "it"}