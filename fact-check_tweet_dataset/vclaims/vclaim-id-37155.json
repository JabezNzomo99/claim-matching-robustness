{"title": "Torskebestanden vil overleve, selv ved et verst tenkelig oljeutslipp i nord, if\u00f8lge rapporter", "subtitle": "Det kan ta tre til ti \u00e5r f\u00f8r skreibestanden henter seg inn etter et verst tenkelig oljeutslipp.", "author": "www.faktisk.no", "date": null, "vclaim_id": "vclaim-id-37155", "url": "https://www.faktisk.no/faktasjekker/1d2/torskebestanden-vil-overleve-selv-ved-et-verst-tenkelig-oljeutslipp-i-nord-ifolge-rapporter", "vclaim": "Tema for debatten var en mulig konsekvensutredning av oljevirksomhet i Lofoten, Vester\u00e5len og Senja. Mens Schj\u00f8tt-Pedersen, og oljen\u00e6ringen han representerer, er p\u00e5drivere for en slik konsekvensutredning, er Libak i AUF mot dette.\n\nDet er denne p\u00e5standen vi skal se n\u00e6rmere p\u00e5 i denne faktasjekken. Basert p\u00e5 Schj\u00f8tt-Pedersens uttalelser tidligere i sendingen, er det klart at han snakker om bestanden av skrei. Dette er en torskebestand som beveger seg over store omr\u00e5der, noe som gj\u00f8r den mindre s\u00e5rbar for lokale utslipp enn lokale fiskebestander.\n\nKommunikasjonsr\u00e5dgiver Einar Fannemel i Norog forteller at den ene rapporten Schj\u00f8tt-Pedersen viser til er en samarbeidsrapport utarbeidet av forskere fra det forskningsbaserte aksjeselskapet Akvaplan Niva, Havforskningsinstituttet, Sintef og Universitetet i Troms\u00f8. Dette er den s\u00e5kalte Symbioses-rapporten, som ble publisert i 2017.\n\nDet vises ogs\u00e5 til en rapport fra Det Norske Veritas (DNV), som ble publisert i 2012. Denne rapporten er laget p\u00e5 oppdrag for Olje- og energidepartementet.\n\nBegge rapportene tar blant annet for seg hva slags konsekvenser et stort oljeutslipp vil ha for torskebestanden utenfor Lofoten.\n\nForskningssjef Frode Vikeb\u00f8 ved Havforskningsinstituttet forteller at egg og larver er s\u00e5rbare for oljeutslipp. De driver i den \u00f8vre delen av vanns\u00f8ylen, og kan ikke sv\u00f8mme vekk fra forurensningen.\n\n\u2013 Det er foretatt mange laboratorieeksperimenter der egg og larver eksponeres for forurensning i fors\u00f8kstanker. Basert p\u00e5 dette har man fors\u00f8kt \u00e5 etablere terskelverdier for n\u00e5r akutt d\u00f8delighet inntreffer. De er forskjellige for ulike arter, sier han til Faktisk.no.\n\nBlant fiskene er skreien, eller den klassiske lofottorsken, blant de mer motstandsdyktige. Den er for eksempel ti ganger mer motstandsdyktig enn norsk-arktisk hyse. Det skyldes at hysen har klebrige fiskeegg, som oljen lett fester seg til.\n\nResultatene fra disse laboratorieeksperimentene kan brukes i ulike modeller. Symbioses er en slik modell, og danner grunnlaget for \u00e9n av rapportene Schj\u00f8tt-Pedersen viser til som dokumentasjon. Vikeb\u00f8 ved Havforskningsinstituttet p\u00e5peker imidlertid at rapporten er \u00e9n bit av et st\u00f8rre bilde.\n\nModellen fors\u00f8ker \u00e5 tallfeste hvor store konsekvensene blir for fiskebestanden ved et stort oljeutslipp.\n\n\u2013 Det er en havmodell i Symbioses, som simulerer havstr\u00f8mmene i Lofotenomr\u00e5det, og som brukes til \u00e5 modellere spredning av oljes\u00f8l, egg og larver, sier Vikeb\u00f8.\n\nHan forklarer at man med modellen kan tallfeste eksponeringen for hvert enkelt egg og for hver enkelt larve. Basert p\u00e5 dette kan forskerne estimere hvor stor del av gyteproduktene (egg og larver) til skrei som blir eksponert over terskelverdi, og dermed d\u00f8r.\n\nIf\u00f8lge modellen vil rundt 43 prosent av gyteproduktene d\u00f8 ved et veldig stort utslipp. Men det betyr etter alt \u00e5 d\u00f8mme ikke at den voksne bestanden fra dette \u00e5rskullet vil bli 43 prosent lavere.\n\n\u2013 Her er det en del kunnskapshull, men vi forventer blant annet s\u00e5kalte tetthetsavhengige effekter. Det vil bli mindre konkurranse om mat, og en h\u00f8yere andel av gyteproduktene vil overleve. I tillegg er det betydelig naturlig variasjon i overlevelse for egg og larver, og derfor uklart om olje rammer de individene som ellers hadde riktige forutsetninger for \u00e5 overleve, sier forskningssjefen.\n\nDet er lagt visse forutsetninger inn i modellen, som at et oljeutslipp bare vil ramme bestanden ett enkelt \u00e5r, og at andre arter ikke p\u00e5virkes negativt, slik at det ikke p\u00e5virker bestanden indirekte. Dette gj\u00f8r resultatene mer usikre.\n\n\u2013 Rau\u00e5te (et krepsdyr skreien spiser, journ. anm.) er mer motstandsdyktig mot olje enn torskelarver. De kan f\u00e5 i seg oljedr\u00e5per og bli en giftig matpakke for torskelarvene, sier Vikeb\u00f8.\n\nForskeren forteller at det er mulig \u00e5 unders\u00f8ke effektene av dette gjennom Symbioses-modellen, men at dette forel\u00f8pig ikke er gjort.\n\nIf\u00f8lge rapporten vil de fleste utslippsscenarioer redusere biomassen til den voksne bestanden med mindre enn 3 prosent, mens et verstefalls-tilfelle kan redusere biomassen med 12 prosent.\n\n\u2013 Et stort oljeutslipp vil ha stor effekt p\u00e5 tidlige livsstadier, mindre effekt p\u00e5 h\u00f8stbar bestand, og en tilsynelatende forbig\u00e5ende effekt i et lengre tidsperspektiv.\n\nI oppsummeringen av rapporten fremg\u00e5r det enkelte andre faktorer, som mulige langtidsvirkninger, andre typer forurensning og potensiell p\u00e5virkning fra andre n\u00e6ringer ikke er inkludert i modellen.\n\nVikeb\u00f8 er ogs\u00e5 klar p\u00e5 at modellen, som alle andre modeller, har sine begrensninger, og m\u00e5 ses i sammenheng med faktiske observasjoner av milj\u00f8 og fordeling av levende marine organismer.\n\nFlere andre fiskearter vil imidlertid kunne rammes langt hardere. Hyse er for eksempel ti ganger mer sensitiv for oljes\u00f8l. Mens skreien rekrutterer forholdsvis jevnt fra \u00e5r til \u00e5r, er andre fiskearter mer avhengige av enkelte gode \u00e5r, som sikrer bestanden for lang tid fremover.\n\n\u2013 Norsk v\u00e5rgytende sild har ikke hatt en god \u00e5rsklasse siden 2004. Hvis gyteproduktene rammes av utslipp i ett \u00e5r med uvanlig god rekruttering, vil det kunne f\u00e5 mye st\u00f8rre effekt for bestanden enn for skrei, sier forskningssjefen.\n\nFordi skreien sv\u00f8mmer over store omr\u00e5der, vil den heller ikke rammes like hardt som lokale torskebestander.\n\nDet er ogs\u00e5 gjort nye funn av feilutvikling i fiskelarver som f\u00f8lge av oljeeksponering. Dette tyder p\u00e5 at skrei kan f\u00e5 senskader av oljes\u00f8l, noe Vikeb\u00f8 nylig har . Disse effektene blir det kun delvis tatt h\u00f8yde for i rapporten.\n\nSymbioses-rapporten er finansiert b\u00e5de av Forskningsr\u00e5det og av flere oljeselskaper. Vikeb\u00f8 understreker imidlertid at studien er fagfellevurdert og at den er publisert i et vitenskapelig tidsskrift.\n\nKan ta flere \u00e5r f\u00f8r bestanden henter seg inn\n\nDet Norske Veritas (DNV) utarbeidet en rapport om samme tematikk, som ble publisert i 2012, i forbindelse med en kunnskapsinnhenting for Olje- og energidepartementet.\n\nI denne rapporten fremg\u00e5r det at en stor sj\u00f8bunnsutbl\u00e5sning (3000 standardkubikkmeter i d\u00f8gnet), med en varighet p\u00e5 15 d\u00f8gn gir opp til 5 prosent sjanse for et tap p\u00e5 20-30 prosent av rekrutteringen for \u00e9n \u00e5rsklasse med torsk.\n\nEt tilsvarende utslipp med varighet p\u00e5 50 d\u00f8gn gir opp til 3 prosent sjanse for at man mister 30-50 prosent av rekrutteringen for \u00e9n \u00e5rsklasse med torsk. Det er ogs\u00e5 beregnet at det finnes en sv\u00e6rt lav (mindre 0,5 prosent sjanse) for et tap p\u00e5 50 prosent av \u00e5rsklasserekrutteringen.\n\nSchj\u00f8tt-Pedersens p\u00e5stand dreier seg imidlertid om et verst tenkelig scenario. I rapporten st\u00e5r det at skadepotensialet, gitt h\u00f8yeste utslippsrate (4500 standardkubikkmeter i d\u00f8gnet) over 50 d\u00f8gn, p\u00e5 den mest kritiske lokasjonen, gir 80 prosent sjanse for betydelig milj\u00f8skade. I rapporten er betydelig milj\u00f8skade definert som tre til ti \u00e5rs restitusjonstid for bestanden.\n\nDNV og forskningsinstituttet Sintef st\u00e5r ogs\u00e5 bak en rapport som ble publisert i 2010, som tar for seg hva slags konsekvenser et stort oljeutslipp kan f\u00e5 for fiskebestandene utenfor Lofoten og Barentshavet.\n\nI rapporten konkluderes det med at et overflateutslipp av olje i de fleste tilfeller vil f\u00f8re til sv\u00e6rt sm\u00e5 problemer, og at det i verste fall kan f\u00f8re til 2-5 prosent lavere rekruttering for \u00e9n \u00e5rsklasse, dersom utslippet skjer p\u00e5 verst tenkelig sted.\n\nVed langvarige undervannsutbl\u00e5sninger kan konsekvensene bli mer alvorlige. Her er det forventet en tapsandel p\u00e5 7,9 prosent av \u00e5rsklasserekrutteringen for torsk og 16,9 prosent for sild. I rapporten understrekes det at sannsynligheten for slike store utbl\u00e5sninger er sv\u00e6rt lav.\n\nSelv om Havforskningsinstituttet har v\u00e6rt en viktig bidragsyter i Symbioses-rapporten, er de fortsatt tydelige p\u00e5 at de ikke anbefaler oljevirksomhet utenfor Lofoten, Vester\u00e5len og Senja.\n\nForskningsdirekt\u00f8r Vikeb\u00f8 og direkt\u00f8r Sissel Rogne ved Havforskningsinstituttet forklarer hvorfor i en kronikk f\u00f8rst publisert i Dagens N\u00e6ringsliv i fjor. En viktig \u00e5rsak er at mange andre fiskearter er langt mindre motstandsdyktige enn skreien. I tillegg er det flere andre arter, som sel, hval og koraller i omr\u00e5det.\n\nI tillegg understreker Rogne og Vikeb\u00f8 at selv om deres nyeste modeller tilsier at betydningen for av store oljeutslipp vil v\u00e6re forbig\u00e5ende for skreibestanden, er disse modellene betydelig forenklet. Dermed er det en viss usikkerhet heftet ved resultatene.\n\nOppsummert er det riktig at flere rapporter viser at skreibestanden vil overleve, selv ved et verst tenkelig oljeutslipp utenfor Lofoten, Vester\u00e5len eller Senja. Samtidig er det ogs\u00e5 klart at bestanden vil bli negativt p\u00e5virket av et slikt utslipp.", "lang": "no"}