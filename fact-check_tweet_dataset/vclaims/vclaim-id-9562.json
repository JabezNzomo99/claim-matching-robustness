{"title": "MASKERINGSFORBUD: Morten \u00d8stergaard strammer ex-statsministers budskab", "subtitle": "\"Lad det velkendte danske frisind sikre retten til at kl\u00e6de sig, som man vil\u2019, som Anders Fogh Rasmussen sagde i sin grundlovstale i 2007.\"\n\nS\u00e5dan skriver Morten \u00d8stergaard, politisk leder for Radikale Venstre, p\u00e5 sin Twitter-profil i forbindelse med en ny kampagne, der kritiserer det kommende maskeringsforbud under sloganet \u2018Sn\u00e6versyn er det nye sort\u2019.", "author": "www.mm.dk", "date": "2017-10-24", "vclaim_id": "vclaim-id-9562", "url": "https://www.mm.dk/artikel/maskeringsforbud-morten-oestergaard-strammer-ex-statsministers-budskab", "vclaim": "\"Lad det velkendte danske frisind sikre retten til at kl\u00e6de sig, som man vil\u2019, som Anders Fogh Rasmussen sagde i sin grundlovstale i 2007.\"\n\nS\u00e5dan skriver Morten \u00d8stergaard, politisk leder for Radikale Venstre, p\u00e5 sin Twitter-profil i forbindelse med en ny kampagne, der kritiserer det kommende maskeringsforbud under sloganet \u2018Sn\u00e6versyn er det nye sort\u2019.\n\nGodt nok sagde Anders Fogh Rasmussen, at man m\u00e5 kl\u00e6de sig, som man vil, men han sagde ogs\u00e5, at der findes begr\u00e6nsninger for den ret. Og det undlader Morten \u00d8stergaard at n\u00e6vne i sit opslag. Det vurderer Christian Kock, der er professor i retorik og politisk kommunikation p\u00e5 K\u00f8benhavns Universitet.\n\n\"P\u00e5 den ene side har Morten \u00d8stergaard ret i at pege p\u00e5 det princip, som Fogh ogs\u00e5 refererede til: friheden til at kl\u00e6de sig, som man vil, n\u00e5r det ikke st\u00f8der an mod andre principper, og hvis det g\u00f8r det, m\u00e5 der en afvejning til. P\u00e5 den anden side glemmer Morten \u00d8stergaard at sige, at Fogh n\u00e6vnte flere andre principper, der kan s\u00e6tte gr\u00e6nser for friheden til at kl\u00e6de sig, som man vil,\" siger han og forts\u00e6tter:\n\n\"Morten \u00d8stergaard beg\u00e5r alts\u00e5 den fejl, at han kun vil tale om det ene argument, der ligger p\u00e5 sin egen v\u00e6gtsk\u00e5l, men ikke afveje det mod de andre argumenter, der er i sagen. Og denne ensidighed uden afvejning kan han ikke tage Fogh til indt\u00e6gt for i denne sag,\" siger Christian Kock.\n\nEt eksempel p\u00e5 et af de andre argumenter i talen er, at Anders Fogh Rasmussen sagde, at \"det b\u00f8r v\u00e6re en selvf\u00f8lge, at en arbejdsgiver frit kan fasts\u00e6tte saglige regler for p\u00e5kl\u00e6dning p\u00e5 arbejdspladsen\". Det gjorde han kort f\u00f8r den udtalelse, som Morten \u00d8stergaard citerer.\n\nChristian Kocks vurdering m\u00f8der opbakning fra Sine N\u00f8rholm Just, der er professor i strategisk kommunikation ved Roskilde Universitet. Hun mener desuden, at budskabet bliver fordrejet, n\u00e5r Morten \u00d8stergaard kobler talen fra 2007 til nutidens maskeringsforbud.\n\n\"Det er problematisk, n\u00e5r Morten \u00d8stergaard antager, at Venstre i dag er forpligtet af Foghs udtalelser om dansk frisind i 2007. Man kan argumentere for, at Fogh talte i en specifik kontekst i 2007, og at situationen ikke n\u00f8dvendigvis er den samme nu. Det fordrejende ligger alts\u00e5 ikke kun i det, han tager Fogh til indt\u00e6gt for, men i at han antager, at det fortsat er \u2013 eller b\u00f8r v\u00e6re \u2013 Venstres holdning,\" siger Sine N\u00f8rholm Just.\n\nDerudover fremh\u00e6ver hun, at opslaget er udtryk for en mere og mere almindelig form for kommunikation p\u00e5 de sociale medier, hvor fokus flyttes fra det politiske indhold.\n\n\"Man kan diskutere, om det er det mest frugtbare udgangspunkt for en saglig debat. Det har mere karakter af drilleri og kan som s\u00e5dan risikere at flytte fokus fra det v\u00e6sentlige. Venstre vil givetvis forholde sig til drilleriets form snarere end dets indhold og dermed undg\u00e5 at svare p\u00e5 den reelle kritik\", siger hun.\n\nTjekDet har forholdt kritikken for Morten \u00d8stergaard, der har sendt f\u00f8lgende kommentar pr. mail.\n\n\"Jeg f\u00f8ler, jeres eksperter er ude i noget af en str\u00e5mand. Jeg citerer Anders Fogh Rasmussen helt ordret for et citat, der flugter fuldst\u00e6ndig med den radikale holdning. Nemlig, at vi skal lade det velkendte danske frisind sikre retten til at kl\u00e6de sig, som man vil. Det mente Radikale Venstre, dengang Anders Fogh Rasmussen var statsminister, og det mener vi ogs\u00e5 i dag,\" skriver Morten \u00d8stergaard.\n\nAnders Fogh Rasmussen har selv tilkendegivet, at Venstre g\u00f8r det rigtige ved at stemme for maskeringsforbuddet. Det gjorde han kort efter Venstres landsm\u00f8de i begyndelsen af oktober i \u00e5r.\n\n\"Folketingsgruppen har truffet den rigtige beslutning. Der er sendt et klart signal om, at i Danmark har vi den tradition, at man kan se dem, man taler med\", siger han til Ritzau.\n\nDet er ikke f\u00f8rste gang, at budskabet i en tale bliver \u00e6ndret af politiske modstandere. I september var det Anders Vistisen (DF), der fordrejede EU-Kommissionsformand Jean-Claude Junckers ord.\n\nTjekDet har opdateret artiklen d. 25 oktober. I den tidligere udgave manglede det f\u00f8rste citat fra Sine N\u00f8rholm Just.", "lang": "da"}