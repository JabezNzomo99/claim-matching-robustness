{"title": "Zingaretti c\u2019era quasi sull\u2019evasione scolastica", "subtitle": "", "author": "pagellapolitica.it", "date": null, "vclaim_id": "vclaim-id-22793", "url": "https://pagellapolitica.it/dichiarazioni/8277/zingaretti-cera-quasi-sullevasione-scolastica", "vclaim": "Il 15 maggio 2019 il segretario del Partito Democratico Nicola Zingaretti ha riportato un dato \u2013 a suo avviso \u00abdrammatico\u00bb \u2013 relativo alla scuola. Secondo Zingaretti, in Italia \u00abil tasso di evasione scolastica\u00bb \u00e8 pari al 14,5 per cento e sarebbe in aumento ogni anno di un punto percentuale.\n\nL\u2019espressione comprende un\u2019ampia serie di casi e pu\u00f2 risultare piuttosto generica, mentre a livello statistico l\u2019indicatore di riferimento (utilizzato sia dall'Istat sia da Eurostat) \u00e8 l\u2019 (Elet).\n\nL\u2019Elet restringe il campo e prende in esame i giovani di et\u00e0 compresa tra i 18 e i 24 anni che hanno ottenuto al massimo un titolo di istruzione secondaria di 1\u00b0 grado (la nostra scuola media) e non sono pi\u00f9 stati coinvolti in un percorso scolastico. L'indicatore \u00e8 espresso come percentuale rispetto al totale dei giovani in quell\u2019et\u00e0.\n\nSecondo i dati Eurostat, nel 2018 l\u2019Italia ha registrato un valore in linea con quello riportato da Zingaretti: la dispersione scolastica aveva toccato proprio il 14,5 per cento. Dunque, pi\u00f9 di 14 studenti su 100 hanno rinunciato agli studi o li hanno abbandonati prima del previsto.\n\nAnche se Zingaretti sembra suggerire che la dispersione sia in crescita da almeno qualche anno, in realt\u00e0 questo dato \u00e8 aumentato solo di recente ( ). Dal 1992 in poi, infatti, la dispersione scolastica nel nostro Paese ha infatti registrato in generale un calo, passando dal 37,5 per cento a meno della met\u00e0. \u00c8 vero per\u00f2 che negli ultimi tre anni c\u2019\u00e8 stato un nuovo aumento.\n\nTra il 2016 e il 2017, l\u2019indicatore Elet \u00e8 salito infatti dal 13,8 per cento al 14 per cento; tra il 2017 e il 2018 \u00e8 passato dal 14 per cento al 14,5 per cento.\n\nZingaretti esagera un po\u2019 parlando di un aumento annuale dell\u2019un per cento. Una crescita simile non \u00e8 neppure stata registrata in passato: solo tra il 2000 e il 2001 l\u2019Elet \u00e8 aumentato (quasi) cos\u00ec tanto, passando dal 25,1 per cento al 25,9 per cento.\n\nDunque, l\u2019Italia \u2013 con il suo 14,5 per cento \u2013 non \u00e8 messa molto bene, quartultima in classifica tra i Paesi Ue. Peggio di noi hanno fatto solo Romania (16,4 per cento), Malta (17,5 per cento) e Spagna (17,9 per cento).\n\nIl segretario del Pd Nicola Zingaretti ha dichiarato che in Italia \u00abil tasso di evasione scolastica \u00e8 del 14,5 per cento\u00bb, un dato che sarebbe in aumento di un punto percentuale ogni anno.\n\nZingaretti \u00e8 impreciso. Da un lato, \u00e8 vero che in Italia pi\u00f9 di 14 studenti ogni 100 hanno rinunciato agli studi o li hanno abbandonati prima del dovuto. Dall\u2019altro lato, per\u00f2, \u00e8 un po\u2019 esagerato dire che questa percentuale cresca ogni anno dell\u2019un per cento. Dal 1992 a oggi si \u00e8 registrato un calo generale del fenomeno, anche se tra il 2016, il 2017 e il 2018 la percentuale di evasione scolastica \u00e8 tornata a salire (al massimo dello 0,5 per cento tra gli ultimi due anni).", "lang": "it"}