{"title": "Nei, koronad\u00f8dstallene er ikke kunstig bl\u00e5st opp", "subtitle": "En p\u00e5stand som blir fremmet av amerikanske konspirasjonsteoretikere spres i Norge.", "author": "www.faktisk.no", "date": null, "vclaim_id": "vclaim-id-82415", "url": "https://www.faktisk.no/faktasjekker/Z0q/nei-koronadodstallene-er-ikke-kunstig-blast-opp", "vclaim": "En feilaktig p\u00e5stand om at bare seks prosent av de amerikanske korona-d\u00f8dsfallene faktisk skyldes koronavirussykdommen covid-19, spres b\u00e5de internasjonalt og i Norge.\n\nDe som sprer p\u00e5standen tror at mange av de som registreres som d\u00f8de av covid-19 ikke har d\u00f8dd av korona, men \u00abmed\u00bb korona. Dette tror de fordi flere d\u00f8de ogs\u00e5 har hatt andre sykdommer, noe som vises i koronastatistikken til det amerikanske folkehelseinstituttet Centers for Disease Control and Prevention (CDC).\n\nFlere av dem som sprer p\u00e5standen i Norge tror koronaviruspandemien er overdrevet, eller en bl\u00f8ff.\n\nP\u00e5standen ble opprinnelig spredd av blant annet det h\u00f8yreorienterte amerikanske nettstedet Gateway Pundit. Den fikk for alvor bein \u00e5 g\u00e5 p\u00e5 da USAs president Donald Trump retweetet flere versjoner av p\u00e5standen. Twitter-meldingene Trump videreformidlet ble fjernet av Twitter fordi de br\u00f8t med selskapets retningslinjer mot feilinformasjon om covid-19.\n\nFlere faktasjekkere har g\u00e5tt gjennom p\u00e5standen og konkludert med at den er helt feil, blant annet Factcheck.org, AFP Fact Check og Science Feedback.\n\nAt bare seks prosent av de registrerte koronad\u00f8dsfallene er reelle, bygger p\u00e5 en misforst\u00e5else av statistikken fra CDC, og av hvordan koronad\u00f8dsfall blir registrert.\n\nDe som sprer p\u00e5standen mener tall fra CDC underbygger deres syn. Tallene de bruker, viser egentlig til andelen av dem som d\u00f8de av covid-19 som ikke hadde registrerte, underliggende sykdommer.\n\nP\u00e5 tidspunktet da p\u00e5standen oppstod, var andelen amerikanske koronad\u00f8dsfall med slike underliggende sykdommer eller tilstander 94 prosent.\n\nDe underliggende sykdommene utl\u00f8ser ikke n\u00f8dvendigvis \u00e5rsakskjeden som f\u00f8rer til d\u00f8den. Personen hadde som regel kunnet leve videre med sine andre sykdommer. \u00c5rsaken til at vedkommende d\u00f8de er derfor covid-19, ikke de underliggende sykdommene.\n\nFor \u00e5 illustrere at det er covid-19 som er d\u00f8ds\u00e5rsaken i disse tilfellene, skriver faktasjekkerne i Science Feedback at det ikke gir mening \u00e5 si at en person som hadde Alzheimers og d\u00f8de av covid-19, egentlig d\u00f8de av den underliggende sykdommen Alzheimers.\n\nM\u00e5ten koronad\u00f8dsfall registreres p\u00e5 viser at p\u00e5standen om at bare seks prosent av d\u00f8dsfallene skyldtes covid-19, er feil. All registrering av d\u00f8ds\u00e5rsaker bruker begrepene underliggende \u00e5rsaker og medvirkende \u00e5rsaker.\n\nDerfor er skjemaet for d\u00f8dsmeldinger alltid delt inn i to deler: \u00c9n del for underliggende \u00e5rsaker og \u00e9n del for medvirkende \u00e5rsaker.\n\nI del 1 registreres en \u00e5rsakskjede som f\u00f8rte til d\u00f8dsfallet. Der listes \u00e5rsakene direkte knyttet til d\u00f8dsfallet i rekkef\u00f8lge og med informasjon om forl\u00f8pet i tid. Dette er de underliggende \u00e5rsakene, som er hoved\u00e5rsakene til d\u00f8dsfallet.\n\nUnderliggende sykdommer registreres ofte i skjemaet for d\u00f8dsmelding som medvirkende \u00e5rsak \u2013 i del 2 av skjemaet.\n\nWHOs retningslinjer viser et eksempel p\u00e5 hvordan \u00e5rsakskjeden som f\u00f8rte direkte til et d\u00f8dsfall kan se ut for en som har d\u00f8dd av covid-19:\n\nI eksempelet har en person blitt smittet med koronaviruset og utviklet covid-19-sykdom. Dette har s\u00e5 f\u00f8rt til en alvorlig lungebetennelse fra viruset. Denne utl\u00f8ste den sv\u00e6rt alvorlige tilstanden akutt lungesviktsyndrom (ARDS), noe som f\u00f8rte til at pasienten ikke overlevde. ARDS er en komplikasjon ved covid-19.\n\nSiden det var covid-19 som utl\u00f8ste forl\u00f8pet som endte med at pasienten d\u00f8de, er koronavirussykdommen registrert som hoved-underliggende \u00e5rsak \u2013 nederst i kjeden.\n\nSkal ikke registereres som koronad\u00f8dsfall\n\nForskning har vist at de som allerede hadde underliggende sykdommer da de ble smittet av koronaviruset har \u00f8kt risiko for \u00e5 bli alvorlig syke. Det kan for eksempel v\u00e6re diabetes, demens eller hjertelidelser, som alle svekker motstandsdyktigheten mot koronaviruset.\n\nSlike tilstander blir registrert i del 2 av d\u00f8dsmeldingen, som viser medvirkende \u00e5rsaker til d\u00f8dsfallet.\n\nWHO gj\u00f8r det ogs\u00e5 klart i sine retningslinjer at en person som for eksempel d\u00f8r av hjerteinfarkt uten typiske covid-19-symptomer, ikke skal meldes inn som et d\u00f8dsfall som er for\u00e5rsaket av koronaviruset, selv om det finnes en positiv pr\u00f8ve:\n\nDet stemmer alts\u00e5 ikke at alle som d\u00f8r og er smittet med koronaviruset blir registrert som koronad\u00f8dsfall.\n\nI Norge blir den feilaktige p\u00e5standen om at bare seks prosent av de registrerte korona-d\u00f8dsfallene er reelle, spredt i flere Facebook-grupper, der den brukes til \u00e5 underbygge en forestilling om koronaviruspandemien enten er overdrevet eller en form for politisk motivert bl\u00f8ff.\n\nS\u00f8k Faktisk.no har gjort i sosiale medier og ved hjelp av analyseverkt\u00f8yet CrowdTangle, viser at p\u00e5standen spres i systemkritiske grupper som \u00abNEI til Globalisme\u00bb.\n\nI tillegg blir p\u00e5standen delt i en gruppe for nordmenn som st\u00f8tter USAs president Donald Trump og i en norsk gruppe som fremmer QAnon-konspirasjonen. QAnon er en Trump-vennlig konspirasjonsteoretisk bevegelse, som s\u00e6rlig har tilhengere i USA.\n\nIf\u00f8lge Politifact tror medlemmer av denne bevegelsen p\u00e5 en omfattende konspirasjonsteori som i korte trekk g\u00e5r ut p\u00e5 at verden blir kontrollert av en elite av djeveldyrkende pedofile. De tror ogs\u00e5 at Trump jobber i det skjulte for \u00e5 bekjempe denne ondsinnede eliten.\n\nFlere av brukerene som kommenterer innlegg der p\u00e5standen blir fremmet er overbevist om at mediene og myndighetene kommer til \u00e5 legge lokk p\u00e5 det de mener er avsl\u00f8rende tall om koronavirusets d\u00f8delighet.\n\n\u00abDette dreper Covid-narrativet ganske greit. Hvordan skal MSM gripe an en slik nyhet?\u00bb, skriver en bruker i den norske QAnon-gruppen.\n\nEn annen bruker hevder p\u00e5 sin \u00e5pne Facebook-profil at tallene for hvor mange som d\u00f8r av covid-19 er bl\u00e5st opp for \u00e5 kunne begrunne en nedstengning av samfunnet. Personen er aktiv i den samme QAnon-relaterte gruppen, og innlegget har f\u00e5tt flere hundre likerklikk.\n\nIndirekte s\u00e5r p\u00e5standen om at bare seks prosent er reelle koronad\u00f8dsfall ogs\u00e5 tvil om de norske d\u00f8dstallene.\n\nI Norge registreres og meldes koronad\u00f8dsfall p\u00e5 flere m\u00e5ter. Helsemyndighetene har flere parallelle systemer fordi de har behov for:\n\u2022 veldig rask informasjonsdeling for h\u00e5ndtering av den p\u00e5g\u00e5ende pandemien\n\u2022 mer n\u00f8yaktig og tregere registrering for \u00e5 f\u00e5 med alle detaljene til statistikk og forskning\n\nDen raske registreringen skjer ved at kommunen der noen d\u00f8r med koronasmitte melder inn til Folkehelseinstituttet (FHI) sin smittevernvakt per telefon.\n\nMeldingen tas da med i tallene og informasjonen som brukes til \u00e5 overv\u00e5ke smittesituasjonen under koronaviruspandemien i Norge. Dette gj\u00f8res i systemet MSIS (Meldingssystem for smittsomme sykdommer).\n\nDet er disse tallene som omtales i mediene som koronarelaterte d\u00f8dsfall, med FHI som kilde.\n\nFolkehelseinstituttet bruker ogs\u00e5 Folkeregisteret sammen med databasen over alle som har blitt testet for korona. Om en person blir oppf\u00f8rt som d\u00f8d i Folkeregisteret, kan de dermed finne flere som har testet positivt, men som ikke er meldt inn av legene. De som telles med er de som har testet positivt for koronaviruset innen 30 dager f\u00f8r d\u00f8dsfallet.\n\nDenne rapporteringen tar ikke stilling til \u00e5rsak, og inneb\u00e6rer derfor at covid-19-assosierte d\u00f8dsfall omfatter b\u00e5de d\u00f8dsfall der personen d\u00f8r av og med covid-19.\n\nDen litt tregere, og da ogs\u00e5 mer n\u00f8yaktige, registreringen av d\u00f8dsfall relatert til koronaviruset skjer i D\u00f8ds\u00e5rsaksregisteret.\n\nDette gj\u00f8res gjennom de vanlige rutinene for registrering av d\u00f8dsfall i Norge. Da fyller legen ut et skjema (legeerkl\u00e6ring om d\u00f8dsfall). Dette skjemaet kan fylles ut b\u00e5de p\u00e5 papir og i et elektronisk skjema.\n\nD\u00f8dsmeldingen til D\u00f8ds\u00e5rsaksregisteret skal ha med en rekke opplysninger om den d\u00f8de: hvor d\u00f8dsfallet skjedde, evt. forl\u00f8p, bakenforliggende og/eller medvirkende \u00e5rsaker.\n\nInformasjonen som kommer inn til D\u00f8ds\u00e5rsaksregisteret danner grunnlag b\u00e5de for statistikk og forskning.\n\nHvordan opplysningene om d\u00f8dsfall relatert til koronaviruset skal registreres i det endelige D\u00f8ds\u00e5rsaksregisteret er spesifikt definert av FHI som driver registeret.\n\nD\u00f8ds\u00e5rsaksregisteret vil kunne skille mellom de som d\u00f8r av og med covid-19. Dette fordi det der vil v\u00e6re registrert \u00e5rsakskjeden, og b\u00e5de underliggende og medvirkende d\u00f8ds\u00e5rsaker.\n\nFHI opplyser til Faktisk.no at de planlegger \u00e5 publisere forel\u00f8pig statistikk over d\u00f8ds\u00e5rsaker for perioden mars-mai 2020 basert p\u00e5 D\u00f8ds\u00e5rsaksregisteret i l\u00f8pet av september.", "lang": "no"}