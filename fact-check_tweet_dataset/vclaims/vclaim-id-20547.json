{"title": "Det er ikke dekning for \u00e5 p\u00e5st\u00e5 at frav\u00e6rsgrensen har virket, selv om elevene er mer til stede p\u00e5 skolen og f\u00e6rre faller fra", "subtitle": "Det er for tidlig \u00e5 si om dette har en sammenheng med innf\u00f8ringen av frav\u00e6rsgrensen. Dermed er det ogs\u00e5 for tidlig \u00e5 fastsl\u00e5 at den virker.", "author": "www.faktisk.no", "date": null, "vclaim_id": "vclaim-id-20547", "url": "https://www.faktisk.no/faktasjekker/RRr/det-er-ikke-dekning-for-a-pasta-at-fravaersgrensen-har-virket-selv-om-elevene-er-mer-til-stede-pa-sk", "vclaim": "Statsministeren sier at de nye tallene p\u00e5 frav\u00e6r og frafall beviser at den nye frav\u00e6rsgrensen har fungert etter hensikten, som var \u00e5 begrense frav\u00e6ret.\n\nDe ferske tallene ble presentert p\u00e5 en pressekonferanse 5. juli av Solberg og kunnskapsminister Torbj\u00f8rn R\u00f8e Isaksen.\n\nHer dreier det seg om to statistikker som kobles til innf\u00f8ringen av frav\u00e6rsgrensen i videreg\u00e5ende skole:\n\u2022 Elevene er mye mer tilstede p\u00e5 skolen.\n\nVi oppfatter det slik at statsministeren bruker disse to statistikkene til \u00e5 underbygge p\u00e5standen: Frav\u00e6rsgrensen har virket som den skulle. I denne faktasjekken er det denne p\u00e5standen vi vektlegger, alts\u00e5 hvorvidt hun kan fastsl\u00e5 at frav\u00e6rsregelen har virket som den skulle.\n\nIf\u00f8lge pressemeldingen har frav\u00e6ret i videreg\u00e5ende skole sunket med 40 prosent for dager og 33 prosent for timer etter innf\u00f8ringen av nye frav\u00e6rsregler i fjor h\u00f8st.\n\nDe nye reglene inneb\u00e6rer at udokumentert frav\u00e6r, det vil si frav\u00e6r som ikke er dokumentert ved legeerkl\u00e6ring, organisasjonsarbeid, politiske verv osv., som overstiger 10 prosent i hvert enkelt fag, kan f\u00f8re til at eleven ikke f\u00e5r standpunktkarakter (\u00abIkke vurdert\u00bb) i faget.\n\nI spesielle tilfeller kan rektor godkjenne frav\u00e6r inntil 15 prosent. Hvis frav\u00e6ret er dokumentert, kan inntil ti dager strykes fra vitnem\u00e5let. Timer strykes ikke. Statistikken teller frav\u00e6r slik det f\u00f8res p\u00e5 vitnem\u00e5let, alts\u00e5 ikke det dokumenterte frav\u00e6ret som blir str\u00f8ket fra vitnem\u00e5let. (Se flere detaljer i pressemelding fra Kunnskapsdepartementet og utdyping i rundskriv fra Utdanningsdirektoratet.)\n\nForel\u00f8pige tall fra Utdanningsdirektoratet viser at det var litt f\u00e6rre elever som sluttet i l\u00f8pet av dette skole\u00e5ret enn \u00e5ret f\u00f8r. Fra 2015\u201316 til 2016\u201317 har andelen elever som sluttet i l\u00f8pet av \u00e5ret, g\u00e5tt ned fra 4,2 til 4,0 prosent.\n\nDet er betydelige forskjeller mellom fylkene. I Hordaland, Vestfold, Nord-Tr\u00f8ndelag, Oppland og Sogn og Fjordane er det noen flere som har sluttet i \u00e5r enn i fjor, mens det i de \u00f8vrige fylkene enten er f\u00e6rre som har sluttet, eller samme andel som i fjor.\n\nSSB offentliggjorde nye tall p\u00e5 frafallet i videreg\u00e5ende skole i juni. For \u00e5 f\u00e5 sikre tall p\u00e5 hvor mange som faktisk slutter underveis, m\u00e5les dette i et fem\u00e5rsperspektiv.\n\nFor kullet som startet i 2011 (siste m\u00e5lte kull med sikre tall), har 73 prosent fullf\u00f8rt med oppn\u00e5dd studie- eller yrkeskompetanse i l\u00f8pet av fem \u00e5r, dvs. 2016. Dette er en \u00f8kning p\u00e5 over tre prosentpoeng sammenlignet med det f\u00f8rste kullet som begynte i videreg\u00e5ende etter innf\u00f8ringen av Kunnskapsl\u00f8ftet i 2006.\n\nBlant dem som startet p\u00e5 videreg\u00e5ende oppl\u00e6ring i 2011, sluttet 12,9 prosent underveis, mens 6,3 prosent fullf\u00f8rte, men fikk \u00abikke best\u00e5tt\u00bb.\n\nFrafallet har sunket sju \u00e5r p\u00e5 rad\n\nTallene viser at andelen som fullf\u00f8rer videreg\u00e5ende med vitnem\u00e5l, fag- eller svennebrev, har steget de siste ti \u00e5rene b\u00e5de for dem som fullf\u00f8rer p\u00e5 normert tid og dem som trenger ekstra tid.\n\nAndelen som har f\u00e5tt karakteren \u00abikke best\u00e5tt\u00bb, viser en svak nedgang de siste fem \u00e5rene, men andelen ligger over tallet fra tidlig 2000-tall.\n\nAndelen som slutter underveis i utdanningsl\u00f8pet har vist en tydelig, jevnlig nedgang de siste ti \u00e5rene, fra over 18 prosent til 14,9 prosent. Merk at frafallstallet ikke er sammenlignbart med det forel\u00f8pige tallet fra 2016\u201317, da SSB-tallene viser andelen som slutter helt i l\u00f8pet av en fem\u00e5rsperiode uten \u00e5 ta skolegangen opp igjen.\n\nVet ikke om satsinger har hatt effekt\n\nDen st\u00f8rste nedgangen i frafallet skjedde med kullene som startet i videreg\u00e5ende i 2009 og 2010, da andelen som fullf\u00f8rte (samlet for alle kategorier), steg fra 70,8 til 72,6 prosent. For 2011\u20132016-kullet var denne p\u00e5 73 prosent. SSB bemerker dette om en eventuell sammenheng:\n\nMerk at SSBs frafallstall fra \u00e5rene fram til 2016 ikke er sammenlignbare med Utdanningsdirektoratets forel\u00f8pige tall fra 2016/17, da SSB-tallene viser andelen som slutter helt i l\u00f8pet av en fem\u00e5rsperiode uten \u00e5 ta skolegangen opp igjen. Men det er likevel relevant fordi det viser langvarig nedgang, og at \u00e5rets nedgang ikke kan kobles sikkert opp mot innf\u00f8ringen av frav\u00e6rsgrensen.\n\n\u2013 For tidlig \u00e5 si noe om\n\nUtdanningsdirektoratet tar p\u00e5 sine nettsider tydelig forbehold om sammenhengen mellom den nye frav\u00e6rsgrensen og frafallet:\n\nSamtidig utdyper Utdanningsdirektoratet at flere faktorer kan ha p\u00e5virket den forholdsvis markante frav\u00e6rsnedgangen etter at frav\u00e6rsgrensen ble innf\u00f8rt.\n\nForskjellig praksis mellom fylkene i selve frav\u00e6rsf\u00f8ringen kan spille inn. Dette jobber Utdanningsdirektoratet med \u00e5 f\u00e5 klarhet i. P\u00e5 sine nettsider skriver de:\n\nUtdanningsdirektoratet skal evaluere ordningen, der sluttrapporten f\u00f8rst er ventet h\u00f8sten 2019. I evalueringen skal frav\u00e6rsgrensens innvirkning p\u00e5 frav\u00e6r og frafall i videreg\u00e5ende oppl\u00e6ring vurderes.\n\nTrenger tid til \u00e5 evaluere\n\nFaktisk.no har v\u00e6rt i kontakt med Utdanningsdirektoratet og forelagt dem p\u00e5standen om at de forel\u00f8pige tallene viser at frav\u00e6rsregelen har virket som den skulle. Kommunikasjonsr\u00e5dgiver Peter Tryggestad understreker at evalueringen m\u00e5 fullf\u00f8res f\u00f8r en kan konkludere slik:\n\nFaktisk.no har tidligere faktasjekket p\u00e5standen: \u00abMange fryktet at frav\u00e6rsgrensen ville f\u00f8re til at flere elever ikke fikk karakter i fag og at flere sluttet i videreg\u00e5ende. Tallene viser det motsatte\u00bb. Den ble fremsatt av utdanningsminister Torbj\u00f8rn R\u00f8e Isaksen og vurdert som \u00abfaktisk helt sant\u00bb.\n\nMens Solbergs p\u00e5stand indikerer at det er en \u00e5rsakssammenheng mellom innf\u00f8ringen av frav\u00e6rsgrensen og mindre frav\u00e6r og frafall, viser ikke R\u00f8e Isaksen til en slik sammenheng. Han adresserer en frykt noen hadde om at frav\u00e6rsgrensen ville f\u00f8re til at flere ikke fikk karakterer og at frafallet ville \u00f8ke. Tallene viser det motsatte, og kunnskapsministeren har derfor rett.", "lang": "no"}