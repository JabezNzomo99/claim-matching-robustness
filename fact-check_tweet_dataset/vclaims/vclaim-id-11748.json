{"title": "No, lo stipendio di Salvini non \u00e8 pagato solo dagli italiani", "subtitle": "", "author": "pagellapolitica.it", "date": null, "vclaim_id": "vclaim-id-11748", "url": "https://pagellapolitica.it/dichiarazioni/8150/no-lo-stipendio-di-salvini-non-e-pagato-solo-dagli-italiani", "vclaim": "Il ministro dell\u2019Interno e vicepresidente del Consiglio Matteo Salvini ha polemizzato via Twitter con il vescovo di Caltagirone (Catania), Calogero Peri, che aveva criticato l\u2019operato del governo circa i migranti. Salvini ha dichiarato che ci sono 5 milioni di italiani che vivono in povert\u00e0 assoluta, che sono \u00abgli italiani\u00bb a pagargli lo stipendio e dunque la sua attenzione va prima a loro.\n\nCome abbiamo scritto in passato, se \u00e8 vero che tra i residenti in Italia ci sono circa 5 milioni di persone che vivono in povert\u00e0 assoluta - dati Istat riferiti al 2017 - non \u00e8 vero che queste persone siano tutti cittadini italiani. Anzi.\n\nIn base a quanto dichiarato il 9 ottobre 2018 dal presidente facente funzioni dell\u2019Istat Maurizio Franzini in un\u2019audizione davanti alle commissioni Bilancio di Camera e Senato, gli stranieri pesano per oltre il 30% del totale: su circa 5 milioni e 58 mila individui in povert\u00e0 assoluta, i cittadini italiani sono infatti 3 milioni e 449 mila e i cittadini stranieri un milione e 609 mila.\n\nSalvini, in quanto ministro dell\u2019Interno, \u00e8 un funzionario pubblico onorario, presta cio\u00e8 servizio per lo Stato a titolo non professionale. Il suo stipendio \u00e8 dunque pagato dalla pubblica amministrazione, che viene finanziata dalla fiscalit\u00e0 generale, cio\u00e8 dalle tasse che pagano tutti i contribuenti - italiani e stranieri.\n\nMatteo Salvini ha torto nel sostenere che ci siano 5 milioni di italiani in condizione di povert\u00e0 assoluta: ci sono 5 milioni di residenti in Italia in questa situazione, di cui ben 1,6 milioni sono stranieri.", "lang": "it"}