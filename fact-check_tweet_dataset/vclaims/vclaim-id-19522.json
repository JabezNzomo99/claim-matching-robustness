{"title": "Siden 2013 har hundre nye tog passert Oslo S daglig, men veksten skyldes ogs\u00e5 tidligere regjeringer", "subtitle": "Det tar mange \u00e5r fra bevilgninger til \u00f8kt togtrafikk.", "author": "www.faktisk.no", "date": null, "vclaim_id": "vclaim-id-19522", "url": "https://www.faktisk.no/faktasjekker/KoJ/siden-2013-har-hundre-nye-tog-passert-oslo-s-daglig-men-veksten-skyldes-ogsa-tidligere-regjeringer", "vclaim": "Under en debatt om bompenger i Politisk kvarter 23. mai argumenterte Arild Hermstad (MDG) for at bompenger i st\u00f8rre grad b\u00f8r brukes til \u00e5 bygge ut kollektivtilbudet. Det fikk samferdselsminister Jon Georg Dale (Frp) til \u00e5 be Hermstad om \u00e5 \u00abdra hodet opp av sanden\u00bb.\n\nI Dagbladet 1. juli 2019 koblet Dale p\u00e5 nytt regjeringens satsing p\u00e5 tog med den \u00f8kte togtrafikken i Oslo. Da sa han:\n\n\u2013 Jeg mener at den satsingen vi har gjort p\u00e5 kollektivtransport er ekstremt viktig. Det g\u00e5r hundre flere tog inn og ut av Oslo hver dag allerede.\n\nN\u00e5r Dale sier \u00abjeg\u00bb, er det naturlig \u00e5 forst\u00e5 det som regjeringen. Dale er ansvarlig statsr\u00e5d for togtrafikk. Han fremmer egentlig to p\u00e5stander, slik at vi her vil se p\u00e5:\n\u2022 Er det riktig at togtrafikken inn og ut av Oslo S siden 2013 har vokst med hundre tog?\n\u2022 Er det en sammenheng mellom denne regjeringens satsing og de hundre nye togavgangene?\n\nFaktisk.no har spurt Dale og Samferdselsdepartementet om hva som er grunnlaget for p\u00e5standen. Vi har ogs\u00e5 spurt om de har dokumentasjon p\u00e5 sammenhengen mellom veksten i antall tog, og Dales utbygging av kollektivtilbudet.\n\nKommunikasjonssjef Susanne Stephansen viser til \u00f8kte bevilgninger, nye tog og flere passasjerer. Hun skriver:\n\n\u2013 Tiltakene vi har gjennomf\u00f8rt har vist seg \u00e5 ha en sv\u00e6rt god effekt p\u00e5 togtilbudet. If\u00f8lge tall fra SSB har antall reiser med jernbane \u00f8kt med 15,6 pst. (\u00f8kning p\u00e5 om lag 10,5 millioner reiser) siden 2013.\n\nDale selv forklarer at regjeringen har stilt statlig garanti for kj\u00f8p av togsett.\n\n\u2013 Uten det ville ingen kj\u00f8pt tog. I tillegg har vi subsidiert togavgangane, for at de skal v\u00e6re l\u00f8nnsomme \u00e5 drifte for togselskapene, skriver han til Faktisk.no.\n\nVi har tidligere faktasjekket en lignende p\u00e5stand. I mars 2017 sa Venstre-leder Trine Skei Grande:\n\n\u2013 Allerede n\u00e5 g\u00e5r hundre flere tog gjennom Oslo sentrum hver eneste dag etter at vi begynte \u00e5 samarbeide om budsjettene.\n\nKonkusjonen var at dette var \u00abdelvis feil\u00bb, siden det ikke er noen sammenheng mellom trafikkveksten og budsjettene Venstre hadde v\u00e6rt med p\u00e5 \u00e5 f\u00e5 vedtatt.\n\nSkei Grande viser til de hundre flere togene i samme setning som hun omtaler Venstres st\u00f8tte til budsjettene. Ved \u00e5 si \u00abetter at vi begynte \u00e5 samarbeide\u00bb, kobler Grande de to forholdene noe tettere enn det Dale gj\u00f8r. Samferdselsministeren viser til bevilgningene og den \u00f8kte trafikken i to setninger etter hverandre.\n\nBane Nor og Jernbanedirektoratet offentliggj\u00f8r hvert \u00e5r trafikktall i rapporten \u00abJernbanestatistikk\u00bb. Tallene viser antall tog som passerer, ankommer eller kj\u00f8rer fra Oslo S.\n\nTallene viser vekst i trafikken fram til 2016, med en betydelig \u00f8kning i 2014.\n\nDale uttaler seg om veksten fra 2013 til i dag. Fra Bane Nor f\u00e5r vi tall for 2018, samt tall over hvordan trafikken har v\u00e6rt s\u00e5 langt i 2019. Sistnevnte viser en vekst fra p\u00e5 seks tog i d\u00f8gnet fra 2018.\n\nFaktisk.no tar kontakt med direkt\u00f8r Per-Arne Fredriksen i Jernbanedirektoratet. Som ansvarlig for Jernbaneverkets (n\u00e5 Bane Nor) prosjekt for \u00f8kt trafikk gjennom Oslo-tunellen, fikk han tilnavnet \u00abOslo-generalen\u00bb.\n\nHan forklarer at en viktig forutsetning for trafikkveksten var dobbeltsporet vestover fra Oslo, mellom Lysaker og Asker. Dette var et utbyggingsprosjekt som ble startet opp i 2001 og bevilget l\u00f8pende fram til det sto ferdig i 2011. Dobbeltsporet fjernet en flaskehals.\n\n\u2013 Et jernbanenett er ikke mer effektivt enn den trangeste flaskehalsen. Det er lang ledetid fra bevilgning til full effekt, har assisterende direkt\u00f8r ved Transport\u00f8konomisk institutt, Kjell Werner Johansen, tidligere uttalt til Faktisk.no.\n\nI en rapport fra 2016 konkluderer Riksrevisjonen med at store investeringer i jernbanen ikke har gitt tilsvarende endringer i trafikken:\n\nI 2010 startet Jernbaneverket arbeidet med \u00e5 flytte signalmaster og sette opp flere nye. Slik fikk de flere s\u00e5kalte \u00abblokker\u00bb i Oslo-tunellen. En blokk er en jernbanestrekning. Flere blokker betyr at togene kan kj\u00f8re tettere, fordi det alltid bare kan v\u00e6re ett tog i hver blokk, og at det alltid m\u00e5 v\u00e6re \u00e9n ledig blokk mellom to tog.\n\nDette tiltaket kom inn i statsbudsjettet for 2011 mens Magnhild Meltveit Kleppa (Sp) var statsr\u00e5d. Fra desember 2014 fikk Jernbaneverket full effekt av det nye systemet.\n\nDet var nytt signalsystem, og enkelte andre tiltak, som gjorde at den s\u00e5kalte grunnruten kunne legges om, forklarer Fredriksen i Jernbanedirektoratet. Togene fra Lillehammer kan fortsette til Drammen, mens togene fra Skien kan fortsette til Eidsvoll. Det har f\u00f8rt til betydelig \u00f8kt trafikk mellom Drammen og Eidsvoll.\n\nN\u00e5r det ble lagt til rette for tettere trafikk, ble det ogs\u00e5 mulig \u00e5 sette inn flere togsett. En annen grunn til trafikk\u00f8kningen er at NSB kj\u00f8pte nye tog, \u00abtype 74\u00bb for regional trafikk og \u00abtype 75\u00bb for lokal trafikk.\n\nDermed kunne de \u00f8ke frekvensen p\u00e5 flere av rutene.\n\n\u2013 De f\u00f8rste togene i disse to seriene ble levert i 2013 og de leveres fortsatt, sier Fredriksen.\n\nBeslutningen om \u00e5 bestille 50 nye togsett l\u00e5 inne i Nasjonal transportplan for 2010-2019. Den ble fremmet av samferdselsminister Liv Signe Navarsete (Sp) i 2008, og endelig vedtatt av Stortinget i juni 2009.\n\nB\u00e5de henvisningen til regjeringsskiftet i 2013 og uttalelsen om at \u00abjeg bygger jo ut kollektivtilbudet, jeg\u00bb, gir inntrykk av at trafikkveksten skyldes denne regjeringens arbeid.\n\nKollektivtilbudet er et videre begrep enn jernbane. Det inneholder ogs\u00e5 busstilbud og bane/trikk i de store byene. Dette blir imidlertid ikke finansiert direkte over statsbudsjettet, men hovedsakelig via overf\u00f8ringer til kommuner og fylkeskommuner.\n\nJernbane er det nest st\u00f8rste kapittelet i Samferdselsdepartementets budsjetter, etter veiform\u00e5l. Hvis vi bare ser p\u00e5 jernbanesektoren, har investeringene v\u00e6rt slik:\n\nSom vi ser har investeringene gjennom Erna Solbergs (H) regjeringsperioder v\u00e6rt betydelig h\u00f8yere enn f\u00f8r 2014.\n\nI tillegg til \u00e5 bygge ut og vedlikeholde toglinjene, subsidierer staten persontrafikken. Det gj\u00f8r at det kan g\u00e5 flere tog enn det ellers ville gjort, og det kan g\u00e5 tog p\u00e5 ruter som ellers ikke er l\u00f8nnsomme. Statens kj\u00f8p av persontransport har utviklet seg slik:\n\nEtter flere \u00e5r med justeringer som fulgte prisveksten, ser vi at det var en betydelig \u00f8kning i statens kj\u00f8p av persontransport fra 2017 til 2018. Ogs\u00e5 i 2019 er det \u00f8kning. I l\u00f8pet av \u00e5rets fem f\u00f8rste m\u00e5neder har staten kj\u00f8pt persontransport med tog for 1,59 milliarder kroner. I samme periode i fjor var tallet 1,45 milliarder kroner.\n\u2022 \u00abHundre nye togavganger inn og ut av Oslo hver dag, mer n\u00e5 enn i 2013\u00bb.\n\nDet er riktig at Dale, eller regjeringen, bygger ut kollektivtilbudet. Jernbaneform\u00e5l er den soleklart st\u00f8rste posten som dekkes av begrepet \u00abkollektivtilbudet\u00bb. Bevilgningene til investeringer har vokst betydelig siden 2013.\n\nDet er ogs\u00e5 riktig at det n\u00e5 g\u00e5r hundre flere tog inn og ut av Oslo enn det det gjorde i 2013.\n\nN\u00e5r man ser de to setningene under ett, kan man f\u00e5 et inntrykk av at de hundre nye avgangene har sammenheng med regjeringens satsing p\u00e5 jernbane.\n\nTil en viss grad har de det, for staten subsidierer togtrafikken. Men kj\u00f8p av persontansport har ikke \u00f8kt vesentlig f\u00f8r i 2018, og den \u00f8kningen har ikke sl\u00e5tt ut i s\u00e6rlig grad p\u00e5 antallet tog inn og ut av Oslo S, som er det Dale henviser til.\n\nI all hovedsak skyldes trafikk\u00f8kningen, som for det meste kom i 2014, tunge investeringer i linjenett og nye tog. Dette ble vedtatt, bevilget og p\u00e5begynt av tidligere regjeringer. Det er lang ledetid fra beslutninger om \u00f8kte investeringer i jernbane, og fram til flere togavganger. Derfor er p\u00e5standen delvis sann.", "lang": "no"}