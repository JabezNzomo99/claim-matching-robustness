{"title": "L\u2019ex sindaca di Lampedusa (Pd) cita dati imprecisi sugli sbarchi", "subtitle": "", "author": "www.pagellapolitica.it", "date": null, "vclaim_id": "vclaim-id-70037", "url": "https://www.pagellapolitica.it/dichiarazioni/8704/lex-sindaca-di-lampedusa-pd-cita-dati-imprecisi-sugli-sbarchi", "vclaim": "\u00abQuando ero sindaco io ne ricevevo anche 2.600 in ventiquattro ore di migranti. Fino al 2014 Lampedusa era l\u2019unico luogo di sbarco per tutti quelli che attraversavano il Mediterraneo (...) Il nostro Paese dal 2014 al 2016 ha visto numeri come 140.000 arrivi, 160.000, quindi con 17.000 persone che sono sbarcate nel 2020, non si pu\u00f2 dire che quelli degli ultimi giorni siano stati sbarchi da invasione\u00bb\n\nIn particolare gli arrivi di questi ultimi giorni, secondo Nicolini, non sono paragonabili a quelli degli anni in cui ricopriva la carica di sindaca, quando Lampedusa, che \u00abfino al 2014 era l\u2019unico luogo di sbarco\u00bb, riceveva \u00abanche 2.600\u00bb migranti in ventiquattro ore. Inoltre se si ricordano i dati degli sbarchi complessivi tra il 2014 e il 2016 \u2013 \u00ab140.000 arrivi, 160.000\u00bb \u2013 secondo Nicolini \u00abcon 17.000 persone che sono sbarcare nel 2020, non si pu\u00f2 dire che quelli degli ultimi giorni siano stati sbarchi da invasione\u00bb.\n\nAbbiamo verificato i numeri e l\u2019affermazione contiene diverse imprecisioni, anche se Nicolini ha ragione sul fatto che la situazione di oggi e quella del 2014-2016 siano parecchio diverse. Andiamo a vedere i dettagli.\n\nSecondo i dati del Ministero dell\u2019Interno, nel 2020 al 31 agosto erano sbarcate in Italia 19.194 persone, duemila in pi\u00f9 delle 17 mila citate da Nicolini. Rispetto al 2019, quando al 31 agosto erano sbarcate poco pi\u00f9 di cinquemila persone, il dato \u00e8 quasi quadruplicato.\n\nLa maggioranza degli arrivi nel 2020 si \u00e8 concentrata nei mesi di luglio (pi\u00f9 di 7 mila sbarchi) e agosto (pi\u00f9 di 5 mila sbarchi). I giorni con il maggior numero di sbarchi in questi due mesi sono stati il 10 e il 22 luglio, con quasi 700 arrivi in 24 ore, e il 28 agosto, con 661 arrivi. Non abbiamo trovato dati del Viminale su quanti di questi siano arrivati proprio a Lampedusa.\n\nNicolini \u00e8 stata sindaca di Lampedusa e Linosa tra il 2012 e il 2017. Secondo quanto riportano il Rapporto sulla protezione internazionale in Italia 2016 (curato da Anci, Caritas e altri, in collaborazione con l\u2019Unhcr) \u2013 l\u2019ultimo che dia i dati di dettaglio sui comuni siciliani e gli sbarchi \u2013 e i dati del Ministero dell\u2019Interno (sul 2016 e il 2017), durante il suo mandato gli anni con pi\u00f9 arrivi sono stati il 2013 e il 2015. Allora sbarcarono a Lampedusa rispettivamente quasi 15 mila e pi\u00f9 di 21 mila migranti (pi\u00f9 del totale degli sbarchi in tutta Italia del 2020 fino ad oggi).\n\nAbbiamo cercato tra i dati ufficiali e le fonti di stampa, ma non abbiamo trovato il dato di pi\u00f9 di 2.600 arrivi in 24 ore a Lampedusa durante il mandato di Nicolini (2012-2017). Ci sono notizie di quel numero di arrivi, ma in Sicilia nel complesso, nel 2014, oppure notizie di 2.600 arrivi a Lampedusa, ma riferite al 2011 (pagina 23 del pdf qui scaricabile) dunque quando Nicolini non era ancora in carica. Restiamo in ogni caso a disposizione dell\u2019ex sindaca Nicolini se vorr\u00e0 farci avere maggiori dettagli in proposito.\n\nAncora dal Rapporto sulla protezione internazionale in Italia 2016 si vede poi che non \u00e8 vero, come afferma Nicolini, che Lampedusa fino al 2014 fosse l\u2019unico luogo di sbarco, anche se sicuramente era uno dei principali: nel 2011 (prima che Nicolini fosse eletta) il comune insulare siciliano aveva ricevuto l\u201983 per cento degli sbarchi totali, nel 2012 il 39 per cento e nel 2013 il 34 per cento. Nel 2014, in ogni caso, l\u2019incidenza degli sbarchi a Lampedusa \u00e8 crollata bruscamente (al 2,5 per cento del totale) in quanto il centro di accoglienza \u00e8 stato chiuso a dicembre 2013, a causa del maltrattamento dei migranti l\u00ec ospitati, e anche dopo la riapertura \u2013 avvenuta dopo un anno \u2013 i numeri non sono pi\u00f9 tornati ai livelli precedenti (nel 2015 ad esempio Lampedusa \u00e8 stato il porto di sbarco nel 14 per cento dei casi).\n\nDai dati appena visti emerge in modo abbastanza evidente che la situazione attuale, seppure in peggioramento rispetto a quella del 2019, non sia paragonabile a quella degli anni precedenti: sia quando durante i governi di centrosinistra il flusso migratorio aument\u00f2 in maniera significativa (2014-2016), sia quando nel 2011 era al governo il centrodestra e Lampedusa assorb\u00ec pi\u00f9 dell\u201980 per cento del totale degli sbarchi.\n\nI dati citati da Nicolini di 140 mila e 160 mila arrivi via mare in Italia tra il 2014 e il 2016 sono quasi corretti: gli sbarchi sono stati poco pi\u00f9 di 170 mila nel 2014, quasi 154 mila nel 2015 e poco pi\u00f9 di 181 mila nel 2016.\n\nGli arrivi totali nei primi otto mesi del 2020 non sono paragonabili con quelli del triennio citato da Nicolini. Al 31 agosto 2014 erano infatti arrivati 112.687 migranti, nel 2015 116.150 e nel 2016 115.068. Tra il quintuplo e il sestuplo del dato del 2020.\n\nInoltre anche la situazione nel sistema di accoglienza italiano \u2013 come ha evidenziato su Twitter Matteo Villa, ricercatore dell\u2019Ispi esperto di immigrazione \u2013 non \u00e8 oggi caricata di numeri paragonabili a quelli degli anni passati, quando \u00e8 stata smaltita l\u2019ondata migratoria appena descritta.\n\nCome abbiamo detto attualmente sono ospitati 84.557 migranti. Meno della met\u00e0 rispetto al picco massimo di ottobre 2017 (190.674) e in calo rispetto sia all\u2019inizio del governo Conte I (165.080) sia all\u2019inizio del governo Conte II (99.112).\n\nGiusi Nicolini, ex sindaca di Lampedusa del Pd, ha sostenuto che i numeri degli sbarchi attuali non siano paragonabili con quelli degli anni passati, in particolare del periodo 2014-2016, quando era alla guida del comune siciliano (il mandato \u00e8 durato dal 2012 al 2017). Pertanto secondo Nicolini non ha senso parlare adesso di \u00abinvasione\u00bb.\n\nAl di l\u00e0 del giudizio sul termine \u00abinvasione\u00bb \u2013 sia da un punto di vista etico, sia da uno quantitativo: quanti migranti fanno un\u2019\u00abinvasione\u00bb? \u2013 la sostanza del ragionamento di Nicolini \u00e8 corretta: i numeri di oggi e degli anni scorsi sono di un ordine di grandezza diverso.\n\nMa nella sua dichiarazione sono presenti diverse imprecisioni: gli arrivi di quest\u2019anno al 31 agosto sono 19 mila e non 17 mila; non \u00e8 vero che \u00abfino al 2014 Lampedusa era l\u2019unico luogo di sbarco per tutti quelli che attraversavano il Mediterraneo\u00bb (nel 2012 e nel 2013, primi due anni di mandato di Nicolini, \u00e8 approdato sull\u2019isola meno del 40 per cento del totale dei migranti); non abbiamo trovato casi di 2.600 e pi\u00f9 arrivi a Lampedusa nel giro di 24 ore nel periodo 2012-2017; e gli arrivi nel triennio 2014-2016 non sono mai stati pari, annualmente, a 140 mila e 160 mila, anche se le cifre corrette non sono molto distanti da queste.", "lang": "it"}