{"title": "Se cade il governo, davvero non si pu\u00f2 andare subito al voto?", "subtitle": "", "author": "pagellapolitica.it", "date": null, "vclaim_id": "vclaim-id-31625", "url": "https://pagellapolitica.it/dichiarazioni/8532/se-cade-il-governo-davvero-non-si-puo-andare-subito-al-voto", "vclaim": "\u00abAnche se si rompesse la maggioranza di governo, per la fase politica che stiamo vivendo, che \u00e8 una fase in cui c\u2019\u00e8 un referendum sulla riduzione dei parlamentari e la conseguente ridefinizione dei collegi elettorali, non si pu\u00f2 votare fino pi\u00f9 o meno all\u2019autunno. Per altro non si \u00e8 mai votato in autunno nella storia repubblicana, quindi \u00e8 presumibile pensare che fino al 2021 non si voti\u00bb (min. -51:04)\n\n\u00abPer altro non si \u00e8 mai votato in autunno nella storia repubblicana \u2013 ha poi aggiunto Renzi \u2013 quindi \u00e8 presumibile pensare che fino al 2021 non si voti\u00bb.\n\nSe il governo cadesse domani, non ci fossero altre maggioranze possibili e prima del 29 marzo venissero sciolte le Camere e indette elezioni anticipate, in base all\u2019articolo 34 della legge n. 352 del 1970 il referendum verrebbe sospeso e rinviato automaticamente a 365 giorni dopo le elezioni. Questo sembra uno scenario poco realistico, anche considerato il poco tempo che manca alla data fissata per il referendum e le probabili resistenze del Quirinale, ma non \u00e8 comunque vero che sia \u201cimpossibile\u201d a livello teorico votare prima dell\u2019autunno.\n\nIpotizziamo comunque che, come sembra probabile, la data del 29 marzo sia troppo ravvicinata per consentire a questo Parlamento di far cadere il governo, rifiutare di sostenere un governo di scopo per affrontare il referendum, e quindi obbligare il presidente della Repubblica a indire elezioni anticipate che avrebbero l\u2019effetto di far slittare la data prevista per il referendum.\n\nCome abbiamo spiegato durante la crisi di governo di agosto 2019, una volta sciolte le Camere, le nuove elezioni devono tenersi entro un minimo di 60 giorni e un massimo di 70 giorni. Queste sono le scadenze tecniche da rispettare per tornare alle urne.\n\nLa prima data pi\u00f9 plausibile sarebbe dunque la domenica del 6 settembre 2020, a pochi giorni dall\u2019inizio dell\u2019autunno. Altrimenti si potrebbe votare in quelle successive. Ma si \u00e8 mai votato in questo periodo dell\u2019anno? La risposta \u00e8 no. Le 18 elezioni politiche \u2013 dal 1948 a oggi \u2013 si sono tenute sempre nella prima met\u00e0 dell\u2019anno: tra febbraio (una volta, il 24 febbraio 2013) e giugno (cinque volte, con la data pi\u00f9 \u201clontana\u201d il 26 giugno 1983). Mai dunque a settembre o in autunno, come ricordato da Renzi.\n\nBisogna per\u00f2 sottolineare che, in base alla Costituzione, si pu\u00f2 votare in qualsiasi periodo e giorno dell\u2019anno, quindi l\u2019assenza di precedenti rende \u00abpresumibile\u00bb, come dice l\u2019ex presidente del Consiglio, che si andr\u00e0 a votare nel 2021, ma non \u00e8 impossibile che questo avvenga prima. Il rischio di posticipare il voto ad autunno inoltrato \u00e8 quello di non rispettare le scadenze con l\u2019Ue per l\u2019approvazione della legge di Bilancio, finendo dunque in esercizio provvisorio.\n\nSecondo Matteo Renzi, se il governo dovesse cadere, non si potrebbe andare a votare pi\u00f9 o meno fino all\u2019autunno. Il leader di Italia Viva ha poi aggiunto che, sempre in caso di crisi dell\u2019esecutivo e in assenza di altre maggioranze, \u00e8 \u00abpresumibile\u00bb che le elezioni saranno indette nel 2021.\n\nIn sintesi, non \u00e8 vero che sia teoricamente impossibile andare al voto prima dell\u2019autunno, e a maggior ragione prima del 2021. In concreto, viste le tempistiche e le prassi, \u00e8 per\u00f2 praticamente certo che non si potrebbe votare prima dell\u2019autunno e anche votare nella seconda met\u00e0 dell\u2019anno in corso sarebbe un inedito nella storia repubblicana che porrebbe una serie di problemi.", "lang": "it"}