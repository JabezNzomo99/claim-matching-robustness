{"title": "No, il governo non ha triplicato gli aiuti internazionali", "subtitle": "", "author": "pagellapolitica.it", "date": null, "vclaim_id": "vclaim-id-2154", "url": "https://pagellapolitica.it/dichiarazioni/7875/no-il-governo-non-ha-triplicato-gli-aiuti-internazionali", "vclaim": "In un post sulla propria pagina Facebook, Matteo Renzi ha difeso l\u2019operato del governo in materia di immigrazione. \u00c8 tornato su una frase del suo ultimo libro, , che aveva scatenato molte polemiche: \u201cAiutiamoli davvero a casa loro\u201d, ha scritto, era \u201cla sintesi di un messaggio molto chiaro\u201d, ovvero la necessit\u00e0 di aumentare lo sforzo di sostegno ai Paesi di partenza dei migranti.\n\nLa legge finanziaria per il 2017 (legge 11 dicembre 2016, n. 232) \u00e8 stato l\u2019ultimo atto approvato dal governo Renzi prima delle sue dimissioni. Le risorse destinate alla cooperazione internazionale sono denominate ufficialmente \u201cfondi per l\u2019aiuto pubblico allo sviluppo\u201d (APS) e sono ripartite tra diversi ministeri.\n\nSe guardiamo al totale delle risorse stanziate, il dossier indica la cifra per il 2017 in 4,8 miliardi di euro: nel 2014, primo anno in cui il governo Renzi \u00e8 stato in carica, il totale \u00e8 stato di 3,2 miliardi. L\u2019aumento \u00e8 quindi del 50 per cento, molto lontano dall\u2019aver triplicato le risorse.\n\nNon solo: bisogna considerare anche a che cosa vengono destinati quei soldi, perch\u00e9 non tutti vanno a \u201crisolvere i problemi economici e politici\u201d dei Paesi d\u2019origine dei migranti. Larga parte delle risorse che figurano all\u2019interno dell\u2019APS sono in realt\u00e0 indirizzate a gestire l\u2019emergenza migranti in Italia. Le cifre sono infatti distribuite in moltissimi capitoli di spesa - qui una tabella riassuntiva - con destinazioni molto diverse.\n\nDiversi commentatori hanno notato questa tendenza in atto da alcuni anni: il totale aumenta, ma una quota rilevante delle risorse che ricadono sotto quella voce sono in realt\u00e0 destinate a progetti di accoglienza e assistenza dei migranti in Italia e non a cooperazione internazionale.\n\nIl settore della cooperazione \u00e8 stato riformato con una legge del 2014 (legge 11 agosto 2014, n. 125), che tra le principali novit\u00e0 ha istituito l\u2019Agenzia Italiana per la Cooperazione allo Sviluppo (AICS). Ad essa - nata poi in concreto nel 2016 - sono al momento destinati per\u00f2 solo circa 400 milioni del totale dell\u2019APS registrato nella legge di Bilancio (rr. 66-69).\n\nQueste cifre sono confermate dallo stesso governo, che nel sito istituzionale OpenAid mostra in modo chiaro e accessibile come e dove vengono impiegate le risorse per la cooperazione. L\u2019andamento dei fondi tra 2005 e 2015 \u00e8 riassunto nel grafico successivo.\n\nCome si vede, la cifra \u00e8 in aumento costante dal 2012 - dunque ben prima dell\u2019insediamento del governo Renzi - ma le risorse non sono state triplicate neppure se si prende come punto di partenza quell\u2019anno: sono passate infatti da 2,4 miliardi impegnati a 4,8 nell\u2019ultima legge finanziaria. Sono quindi raddoppiate in circa cinque anni, ma lo stesso OpenAid mostra che la maggioranza - il 53 per cento, dunque ancora di pi\u00f9 di quanto rilevato da OpenPolis - erano nel 2015 destinate ai \u201crifugiati nel Paese donatore\u201d, cio\u00e8 in Italia.\n\nI fondi per i progetti di cooperazione, che si svolgono nei Paesi aiutati, sono una parte minoritaria del totale e negli ultimi anni hanno avuto alti e bassi: nel 2012 furono stanziati 401 milioni, poi scesi a 177 nel 2013, e successivamente risaliti fino ai 392 assegnati all\u2019AICS \u201cper l\u2019attuazione di iniziative di cooperazione internazionale\u201d nell\u2019ultima finanziaria (r. 69). Si pu\u00f2 dire che questo sottoinsieme sia insomma raddoppiato, ma solo se si tiene conto che ammonta a meno del 10 per cento del totale di quanto la legge definisce \u201cfondi per l\u2019aiuto pubblico allo sviluppo\u201d.\n\nMatteo Renzi ha dichiarato che i fondi per la cooperazione internazionale sono stati triplicati dal governo. Questa affermazione non trova conferma. Se guardiamo al totale delle risorse impegnate tra il 2014 e il 2016, l\u2019aumento \u00e8 stato del 50 per cento circa, ma bisogna considerare che, secondo la legge, nel totale finiscono anche moltissime risorse impiegate invece in Italia, e che dunque non sono destinate ad \u201caiuti a casa loro\u201d. Pinocchio andante per l\u2019ex Presidente del Consiglio.", "lang": "it"}