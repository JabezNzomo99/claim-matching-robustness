{"title": "Renzi: la sinistra contro la TV a colori?", "subtitle": "", "author": "pagellapolitica.it", "date": null, "vclaim_id": "vclaim-id-978", "url": "https://pagellapolitica.it/dichiarazioni/7265/renzi-la-sinistra-contro-la-tv-a-colori", "vclaim": "In una conferenza stampa ai primi di aprile, il Presidente del Consiglio Matteo Renzi ha fatto un rapido riferimento al fatto che la \u201csinistra radicale\u201d fosse contraria all\u2019introduzione della TV a colori in Italia. Quello di Renzi \u00e8 stato solo un inciso, e non \u00e8 certo una questione su cui il dibattito politico sia rovente - non si stava parlando di riforma della Rai n\u00e9 di altro in tema - ma d\u00e0 la possibilit\u00e0 di aprire una finestra su una pagina poco conosciuta della storia recente italiana.\n\nLa storia dell\u2019introduzione della TV a colori in Italia \u00e8 stata ricostruita qualche anno fa in un saggio di Gloria Gabrielli, che insegna all\u2019Universit\u00e0 La Sapienza di Roma ( *). Come ricostruisce la studiosa, e per quanto possa sembrare sorprendente, le opposizioni ai colori televisivi furono numerose fin dagli anni Sessanta. L\u2019effetto fu un ritardo di un decennio dell\u2019arrivo dei colori sugli schermi delle TV italiane, oltre a danneggiare le industrie elettrotecniche nostrane.\n\nLa TV in bianco e nero arriv\u00f2 in Italia nel 1954, lo stesso anno in cui vennero avviate le prime trasmissioni a colori negli Stati Uniti (con diversi problemi e scarso successo, almeno inizialmente). Il grosso della diffusione del colore, nei Paesi occidentali, avvenne a partire dal 1965 circa, una volta migliorate le tecnologie. In Italia, per\u00f2, i colori avrebbero dovuto aspettare ancora parecchio, per una serie di opposizioni provenienti da associazioni, sindacati e partiti - non solo della \u201csinistra radicale\u201d.\n\nLa questione, scrive Gabrielli, fu un \u201ccaso nazionale\u201d che si trascin\u00f2 per circa quindici anni: mentre la Rai aveva fatto i primi esperimenti di trasmissioni a colori gi\u00e0 nel luglio 1962, si dovette aspettare un decreto ministeriale del 27 gennaio 1977 perch\u00e9 venisse finalmente deciso, dal 1\u00b0 febbraio successivo, il passaggio alle trasmissioni policrome. Ma passiamo in rassegna qualcuna delle posizioni contrarie.\n\nLa prima associazione di consumatori nata in Italia (l\u2019Unione Nazionale Consumatori, fondata nel 1955) non la vedeva di buon occhio. In un articolo dal titolo - gi\u00e0 un po\u2019 spazientito - sulla rivista \u201cIl consumatore\u201d del giugno 1966, ci si esprimeva contro l\u2019innovazione perch\u00e9 la gente avrebbe speso risorse per questa \u2018moda\u2019 sacrificando i \u201cconsumi necessari\u201d, come \u201cl\u2019igiene della casa, l\u2019alimentazione e l\u2019istruzione dei figli\u201d.\n\nQuesta era la critica principale che veniva mossa ai colori TV in quegli anni, almeno sul piano ideologico: poich\u00e9 mancavano ancora servizi sociali importanti, era meglio aspettare con quell\u2019innovazione \u201csuperflua\u201d. Molti, scrive Gabrielli, \u201csi abbandonarono a previsioni allarmistiche se non addirittura catastrofiche sulle conseguenze che l\u2019introduzione del colore avrebbe prodotto nella spesa dello Stato e delle famiglie\u201d (pag. 70).\n\nLa TV a colori si accompagnava anche a problemi tecnici non indifferenti. Bisognava scegliere quale sistema adottare per le trasmissioni, una scelta con risvolti diplomatici-commerciali (in ballo c\u2019erano l\u2019americano Ntsc, il francese Secam o il tedesco Pal - che alla fine fu il vincitore) e diversi ministeri erano coinvolti nella scelta. Nel giugno 1966, il ministro del Bilancio Giovanni Pieraccini, socialista, espresse scetticismo sull\u2019urgenza della questione, mentre il democristiano Giovanni Spagnolli, ministro delle Poste e Telecomunicazioni, disse che comunque non se ne sarebbe parlato prima del 1970.\n\nFurono parecchi ad esprimersi contro il colore in TV, in parlamento. Vittorio Zincone del Partito Liberale disse, in un intervento alla Camera del 29 novembre 1966: \u201ca me pare che una delle cose che si possono risparmiare [...] \u00e8 la televisione a colori [...]. Vi sono comportamenti di sperpero nazionale che veramente non possono essere tollerati in questo periodo\u201d.\n\nEra opinione diffusa tra molte forze politiche che lo Stato non dovesse permettere l\u2019introduzione di un consumo non necessario: La Malfa spieg\u00f2 la sua opposizione dichiarando che gli italiani sarebbero stati spinti a spendere tra i mille e i duemila miliardi di lire per prodotti per lo pi\u00f9 stranieri, pesando cos\u00ec sulla bilancia dei pagamenti. Molti erano d\u2019accordo con lui, come il presidente della Commissione bilancio della Camera, il socialdemocratico Orlandi, che defin\u00ec la spesa per la TV a colori \u201cnon necessaria\u201d.\n\nRiassumendo gli schieramenti, nei primi anni Settanta erano contrari alla TV a colori soprattutto i repubblicani, tra le forze di maggioranza, insieme ad esponenti di quasi tutti gli altri partiti e a una minoranza della Democrazia Cristiana. Si erano espressi a favore, invece, i liberali. La stampa era divisa, allo stesso modo, tra i fortemente contrari ( ), i favorevoli ( ) e chi cercava di mantenere la linea governativa di cauta opposizione ( ).\n\nLa situazione venne risolta solo alcuni anni dopo. Nel 1972, con la scadenza della concessione monopolistica delle immagini TV alla Rai, si pass\u00f2 a discutere di riforma dell\u2019ente. Questa venne varata solo nel 1975, e in quell\u2019anno si arriv\u00f2 finalmente alla convenzione tra Rai e Ministero delle Poste per l\u2019uso del sistema tedesco Pal e l\u2019inizio delle trasmissioni entro dodici mesi.\n\nLa professoressa Piazzoni, a cui dobbiamo anche la segnalazione del saggio di Gabrielli, ha confermato che l\u2019opposizione \u201cdirimente\u201d, in quanto partito di maggioranza, fu quella dei repubblicani, e allo stesso tempo che, come mostra il saggio di Gabrielli, i contrari furono diversi ed espressione di vari interessi. Per quanto riguarda il Pci, qualche informazione sulla sua posizione nel dibattito si trova in un libro di\n\nIl Partito Comunista Italiano, secondo la ricostruzione di Crapis, era sostanzialmente d\u2019accordo con la posizione di quanti, all\u2019interno dei governi di fine anni Sessanta-inizio anni Settanta, ritenevano la TV a colori un bene di consumo del tutto superfluo. Crapis cita diversi articoli dell\u2019 che, nel dibattito accesissimo che si svilupp\u00f2 nel 1972, mostrano bene la posizione \u201cpedagogica\u201d di contrariet\u00e0 del Pci: \u201cchi l\u2019ha detto che gli italiani sono tanto ansiosi di vedere un telegiornale a colori quando le bugie e la disinformazione saranno le stesse, se non peggiori, di quelle in bianco e nero?\u201d.\n\nE ancora: il 29 settembre 1972, il senatore comunista Chiaromonte scrisse su che \u201cla TV a colori rappresenta un emblema di un tipo di sviluppo che \u00e8 danno non solo ai lavoratori ma a tutto il paese e alla democrazia\", e che prima di parlare di policromia bisognava occuparsi della riforma della Rai, di maggiori garanzie di ordine sociale e, per giunta, di \u201cuna direzione politica del tutto diversa da quella che regge attualmente il paese\u201d.\n\nMatteo Renzi ha detto che la \u201csinistra radicale\u201d, in Italia, si opponeva all\u2019introduzione della TV a colori. \u00c8 certamente vero, ma uno sguardo ai libri di storia mostra che le responsabilit\u00e0 del grande ritardo nella sua introduzione non sono solo del Pci, anzi. Nella maggioranza di quegli anni, il Partito Repubblicano ebbe sempre una posizione nettamente contraria, all\u2019interno di un dibattito molto ampio che si trascin\u00f2 a lungo e coinvolgeva molte altre forze politiche e sociali. \u201cC\u2019eri quasi\u201d per il Presidente del Consiglio.", "lang": "it"}