{"title": "La Tav serve davvero per collegare Kiev con Palermo?", "subtitle": "", "author": "pagellapolitica.it", "date": null, "vclaim_id": "vclaim-id-12343", "url": "https://pagellapolitica.it/dichiarazioni/8196/la-tav-serve-davvero-per-collegare-kiev-con-palermo", "vclaim": "Il Tfue stabilisce infatti che \u00abper consentire ai cittadini dell\u2019Unione, agli operatori economici e alle collettivit\u00e0 regionali e locali di beneficiare pienamente dei vantaggi derivanti dall\u2019instaurazione di uno spazio senza frontiere interne, l\u2019Unione concorre alla costituzione e allo sviluppo di reti transeuropee nei settori delle infrastrutture dei trasporti, delle telecomunicazioni e dell'energia\u00bb (art. 170).\n\nIn particolare \u2013 come spiega un dossier della Camera dei deputati di marzo 2018 \u2013 le reti transeuropee per i trasporti (Ten-t) sono pensate per creare un unico spazio, in cui vanno integrate le diverse modalit\u00e0 di trasporto, come quello ferroviario, marittimo e terrestre. In questo ambito, le sfide maggiori ancora da affrontare riguardano \u00abi collegamenti mancanti\u00bb, come quelli nelle zone transfrontaliere; le cosiddette \u201cstrozzature\u201d, che riguardano la \u00abnotevole disparit\u00e0 sotto il profilo della qualit\u00e0 e della disponibilit\u00e0 di infrastrutture tra e all\u2019interno degli Stati membri\u00bb; l\u2019intermodalit\u00e0, ossia \u00abla frammentazione dell\u2019infrastruttura dei trasporti tra i diversi modi di trasporto\u00bb; e l\u2019interoperabilit\u00e0, ossia l\u2019integrazione tra i diversi requisiti e norme presenti nei vari Stati membri.\n\nIl 1\u00b0 gennaio 2014, con due modifiche legislative ai regolamenti europei (Ue n. 1315/2013 e Ue 1316/2013) \u00e8 entrata in vigore una revisione dei progetti sulle reti transeuropee per i trasporti, che si \u00e8 posta entro il 2030 l\u2019obiettivo di realizzare una rete centrale, composta da nove corridoi (due Nord-Sud, tre Est-Ovest, quattro diagonali). Gli obiettivi sono una riduzione del 60 per cento delle attuali emissioni di gas serra e l\u2019aumento dell\u2019efficienza dei trasporti.\n\nOltre alle infrastrutture cosiddette \u201clineari\u201d (ferroviarie, stradali e fluviali), queste reti sono un insieme di infrastrutture \u201cpuntuali\u201d (nodi urbani, porti, interporti e aeroporti) considerate rilevanti a livello comunitario. La rete centrale (chiamata anche core network), spiega il Ministero delle Infrastrutture e dei Trasporti italiano, \u00ab\u00e8 costituita dai nodi urbani a maggiore densit\u00e0 abitativa, dai nodi intermodali di maggiore rilevanza e dalle relative connessioni\u00bb.\n\nQuindi, sul totale dei nove corridoi transeuropei, quattro interessano il nostro Paese, e in particolare coinvolgono nove \u201cnodi urbani\u201d, 11 aeroporti, 14 porti marittimi e cinque fluviali, e 15 interporti.\n\nIn un documento pubblicato nel 2016 dal coordinatore della Commissione Ue per il Corridoio Mediterraneo, l\u2019olandese Laurens Jan Brinkhorst, il progetto del nuovo asse ferroviario tra Francia e Italia \u00e8 chiamato Progetto prioritario n. 6 ed \u00e8 considerato una \u00absezione chiave\u00bb dell\u2019intero corridoio.\n\nI progetti, infatti, sono cambiati parecchio negli ultimi anni. Con le Conferenze paneuropee di Creta nel 1994 e di Helsinki nel 1997, si inizi\u00f2 a parlare per la prima volta dei cosiddetti \u201ccorridoi paneuropei\u201d: vie di comunicazione tra l\u2019Europa occidentale e quella orientale pensate per favorire la mobilit\u00e0 di persone e merci, attraverso percorsi stradali, navigabili, aerei e ferroviari.\n\nUno di questi corridoi \u2013 il numero 5 \u2013 coinvolgeva l\u2019Italia, e si estendeva da Kiev, in Ucraina, a Lisbona, in Portogallo, includendo l\u2019area della linea Torino-Lione. Ma, negli anni successivi \u2013 come abbiamo visto \u2013 l\u2019Unione europea e soprattutto i Paesi che avrebbero dovuto promuovere i lavori nei propri territori hanno progressivamente e di fatto abbandonato il progetto o ne hanno rimandato e rallentato all\u2019estremo l\u2019esecuzione \u2013 come mostrato da diverse inchieste giornalistiche, anche in Italia.\n\nIn concreto, ad oggi \u2013 come mostra la mappa interattiva della Commissione europea e le singole pagine tematiche dedicate ai corridoi \u2013 nessun corridoio \u00e8 stato per\u00f2 completato e molte sezioni sono ancora nelle fasi relative agli studi. Discorso analogo vale proprio per il Corridoio Mediterraneo.\n\nQuesto tracciato prevede infatti la realizzazione di almeno 25 progetti e nodi di connessione, in cui i lavori di realizzazione nella maggior parte dei casi non sono ancora iniziati. Come indica il sito della Commissione europea, \u00e8 nella fase di studio il tratto ferroviario Zagabria (Croazia) e Ljubljana (Slovenia), cos\u00ec come la linea ad alta velocit\u00e0 Mestre-Trieste, in fase di progettazione.\n\nRiepilogando: secondo Tajani, la mancata realizzazione della Torino-Lione metterebbe comunque a rischio un progetto pi\u00f9 grande, che coinvolge tutto il continente europeo. Una linea di argomentazione sostenuta anche da alcuni commentatori, che pensano che senza Tav a essere avvantaggiati sarebbero Paesi come la Germania \u2013 anche se attualmente \u00e8 gi\u00e0 previsto che passino entro i confini tedeschi sei dei nove corridoi.\n\nIl coinvolgimento europeo garantisce che parte dei finanziamenti venga dall\u2019Ue. La sezione transfrontaliera della Tav \u2013 quella su cui si stanno concentrando i lavori attuali \u2013 ha un costo certificato di 8,6 miliardi di euro (in valuta 2012), o 9,6 miliardi di euro (rivalutazione del Cipe nel 2017, tenendo conto del possibile aumento dell\u2019inflazione). Di questi soldi, il 57,9 per cento \u00e8 a carico dell\u2019Italia e il 42,1 per cento della Francia. Vanno per\u00f2 considerati i contributi dell'Unione europea, che sono il 50 per cento per gli studi e il 40 per cento per i lavori.\n\nDal 2000 al 2015, l\u2019Ue ha erogato finanziamenti a fondo perduto per la Torino-Lione per un valore di circa 414 milioni di euro. Tra il 2015 e il 2019, \u00e8 previsto un finanziamento comunitario per la sezione transfrontaliera di 813,7 milioni di euro: i beneficiari sono sia Francia che Italia, che hanno sottoscritto l\u2019accordo con Inea (Innovation and Networks Executive Agency) della Commissione europea (qui il testo integrale).\n\nIl 19 febbraio, Telt \u2013 societ\u00e0 promotrice per la realizzazione della sezione transfrontaliera \u2013 ha pubblicato un comunicato stampa in cui dice che il consiglio di amministrazione ha deciso \u00abun breve rinvio sulla pubblicazione dei bandi di gara\u00bb. Telt ha anche aggiunto che \u00abnel corso del consiglio il rappresentante della Commissione Europea ha reso nota una comunicazione ufficiale di Inea che indica come condizione per la conferma dell\u2019intera contribuzione di 813 milioni di euro la tempestiva pubblicazione dei bandi, mentre in caso contrario verr\u00e0 applicata una riduzione di 300 milioni\u00bb.\n\n\u00c8 vero infatti che la Torino-Lione fa parte di un progetto di trasporti pi\u00f9 ampio, che comprende nove corridoi europei \u2013 il cui completamento \u00e8 per\u00f2 ancora lontano. Quello Mediterraneo di cui fa parte la Tav \u00e8 pensato per unire i porti del sud della Spagna con il confine tra Ungheria e Ucraina. Ma non con Kiev, com\u2019era stato progettato il tragitto continentale negli anni Novanta.", "lang": "it"}