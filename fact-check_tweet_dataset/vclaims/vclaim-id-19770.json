{"title": "Nei, snus med smak blir ikke forbudt fra 1. oktober", "subtitle": "Lite tyder p\u00e5 at leserne oppfattet saken som satire. Den nye l\u00f8gnfabrikken \u00abAftenstidende\u00bb f\u00f8lger et kjent m\u00f8nster og har lurt mange i helgen.", "author": "www.faktisk.no", "date": null, "vclaim_id": "vclaim-id-19770", "url": "https://www.faktisk.no/faktasjekker/egV/nei-snus-med-smak-blir-ikke-forbudt-fra-1-oktober", "vclaim": "Faktisk.no har f\u00e5tt flere henvendelser om en artikkel fra et nytt nettsted som heter \u00abAftenstidende.com\u00bb. I artikkelen, som i skrivende stund har f\u00e5tt over 2000 kommentarer, 800 reaksjoner og over 300 delinger p\u00e5 Facebook, sl\u00e5s det fast at snus med smak blir forbudt fra 1. oktober.\n\nI tittelen st\u00e5r det: \u00abSnus med smak blir forbudt \u2013 fra 1. oktober trekkes over 60 snus-merker fra markedet\u00bb.\n\nI artikkelen st\u00e5r det at det nye forbudet ble vedtatt av Stortinget f\u00f8r ferien, og at det fra 1. oktober 2018 vil bli forbudt med \u00aball sus med smakstilsetning, enten disse inneholder nikotin eller ikke\u00bb.\n\nI artikkelen gjengis en rekke sitater fra helseminister Bent H\u00f8ie (H) som angivelig st\u00f8tter forbudet. Det gj\u00f8r imidlertid ikke \u00abproduktansvarlig Karl Gustav Andreassen i American Tobacco Coalition\u00bb, som angivelig vurderer s\u00f8ksm\u00e5l mot staten.\n\nReaksjonene og kommentarene til artikkelen p\u00e5 Facebook, og m\u00e5ten den deles p\u00e5, viser at sv\u00e6rt mange tror det er en ekte nyhet. Mange gir skarpt uttrykk for sinne og frustrasjon over forbudet.\n\nAlle de synlige kommentarene under saken bekrefter dette inntrykket, og det samme gj\u00f8r tekstene n\u00e5r folk deler saken videre.\n\nSv\u00e6rt f\u00e5 ser ut til \u00e5 ha oppdaget at en etter \u00e5 ha scrollet seg forbi kommentarfeltet, en rekke annonser og to felt med andre saker, finner teksten \u00abAftenstidende publiserer humor og satire hver dag\u00bb.\n\nDet er ingenting ved selve saken og dens utforming som minner om satire, eller som p\u00e5 noen m\u00e5te klargj\u00f8r at opplysningene ikke er virkelige.\n\nEt raskt Google-s\u00f8k p\u00e5 \u00absmakstilsatt snus\u00bb viser at ingen andre medier omtaler at et slikt forbud trer i kraft. Det finnes imidlertid en sak fra 12. februar 2015 p\u00e5 VG-nett, der det spekuleres i at nye regler kan ende med et slikt forbud en gang i fremtiden. Men alts\u00e5 ingen nyheter om at et slikt forbud n\u00e5 innf\u00f8res, over tre \u00e5r senere.\n\nN\u00e5r vi kontakter Helse- og omsorgsdepartementet, f\u00e5r vi f\u00f8lgende svar fra seniorr\u00e5dgiver Vibeke Kaasi Eilertsen i kommunikasjonsenheten:\n\nNettstedet har alts\u00e5 diktet opp intervjuet med helseminister H\u00f8ie. De har for\u00f8vrig diktet rundt feil minister. I januar i \u00e5r ble \u00c5se Michaelsen (Frp) utnevnt til den nyopprettede stillingen som eldre- og folkehelseminister. If\u00f8lge departementet har hun overtatt ansvaret for tobakkspolitikken i Norge.\n\nI artikkelen er det en annen navngitt person som uttaler seg, produktansvarlig Karl Gustav Andreassen i American Tobacco Coalition. If\u00f8lge Aftenstidende.com vurderer organisasjonen \u00e5 saks\u00f8ke staten, og har sendt saken videre til sine jurister.\n\nEt Google-s\u00f8k p\u00e5 \u00abAmerican Tobacco Coalition\u00bb gir ingen relevante treff. Det finnes ikke noen organisasjon ved det navnet.\n\nEt s\u00f8k p\u00e5 navnet \u00abKarl Gustav Andreassen\u00bb gir bare seks treff p\u00e5 Google. Det eneste som omhandler tobakksprodukter, er artikkelen fra Aftenstidende.com. De fem andre er fra slektsgranskningssider.\n\nEn kan derfor sl\u00e5 fast at b\u00e5de organisasjonen og produktansvarlig Karl Gustav Andreassen er oppdiktede.\n\nNettstedet ble registrert i Buskerud s\u00e5 sent som 30. juli i \u00e5r. Navnet og logoen kan til forveksling minne om Aftenposten eller Stavanger Aftenblad - kjent som Aftenbladet p\u00e5 nett.\n\nG\u00e5r man p\u00e5 forsiden til nettstedet finner man ingen informasjon om hvem som st\u00e5r bak. Ingen av sakene er daterte, og de har heller ingen oppgitte artikkelforfattere. Bare ved \u00e5 klikke seg inn i den lovp\u00e5lagte personvernserkl\u00e6ringen, finner vi en mailadresse som oppgis \u00e5 v\u00e6re kontaktadresse. S\u00e5 langt har ikke Faktisk.no f\u00e5tt svar p\u00e5 henvendelser.\n\nNettstedet b\u00e6rer alle kjennetegn som finnes for en klassisk l\u00f8gnfabrikk:\n\u2022 Sensasjonelle overskrifter laget for \u00e5 skape frykt eller oppstandelse.\n\u2022 Artiklene er d\u00e5rlig oversatt fra utenlandske artikler eller kopiert fra norske.\n\u2022 Eksperter og intervjuer er diktet opp.\n\u2022 Utstrakt bruk av illustrasjonsbilder tatt i andre sammenhenger eller stj\u00e5let fra andre medier.\n\u2022 Man finner ikke den samme informasjonen p\u00e5 andre nyhets- eller nettsteder.\n\u2022 Nettstedet har et navn som assosieres med ekte nyhetsformidlere.\n\u2022 Det er ikke oppgitt noen redakt\u00f8r.\n\nAftenstidende.com er forel\u00f8pig det siste tilskuddet i et st\u00f8rre nettverk av norske l\u00f8gnfabrikker som har dukket opp den siste tiden. 19. juni publiserte vi en egen innsiktsartikkel om disse nettstedene, som sto bak Norges mest delte saker i mai i \u00e5r.\n\nBlant de aktive nettstedene i nettverket er Ukensnytt.com og Norsk Naturinformatikk. De bruker alle den samme Google AdSense koden, som betyr at pengene for annonsevisningene p\u00e5 alle de ulike nettstedene ender opp samme sted. Det er derfor stor grunn til \u00e5 tro at de tilh\u00f8rer samme nettverk og at samme person eller personer st\u00e5r bak.\n\nOgs\u00e5 Ukensnytt.com er en l\u00f8gnfabrikk som dikter opp artikler for viral spredning. 10. juli faktasjekket vi en artikkel fra dette nettstedet om \u00abRoald (51) s\u00f8kte om krisehjelp p\u00e5 NAV \u2013 fikk pantelapp p\u00e5 2 kr av de ansatte\u00bb.\n\u2022 Sverige: 6 \u00e5r gammel flyktning viste seg \u00e5 v\u00e6re 35 \u00e5r gammel kortvokst fra Syria\n\u2022 Mann siktet for \u00e5 voldta en ku \u2013 hevdet det var en reinkarnasjon av hans d\u00f8de kone\n\u2022 Rolf (82) kastet ut av eldrehjemmet da han ukentlig hadde prostituerte p\u00e5 bes\u00f8k\n\nV\u00e5r forrige faktasjekk av det samme nettverket var en sak om livsfarlige blekkspruter ved norske badestrender, publisert p\u00e5 nettstedet Norsk Naturinformatikk 18. juli. Ogs\u00e5 dette nettstedet er en l\u00f8gnfabrikk, med saker som at rekordmange gigantiske brennmaneter inntar norskekysten i sommer, og om \u00abEkstremt giftig veps observert i Norge\u00bb.\n\nArtikkelen fra Aftenstidende.com er delt fra Facebook-sidene \u00abKundeservice\u00bb og \u00abRebix\u00bb. Dette er de samme Facebook-siden som ogs\u00e5 deler eller har delt saker fra en rekke viralsider du ikke kan stole p\u00e5:\n\nInnholdet p\u00e5 disse nettstedene spres flittig ogs\u00e5 i andre Facebook-siden:\n\nDenne kan du heller ikke stole p\u00e5.\n\nLes mer om de norske \u00abl\u00f8gnfabrikkene\u00bb i v\u00e5r sak fra 19. juni.", "lang": "no"}