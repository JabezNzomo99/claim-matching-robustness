{"title": "Nei, r\u00f8dt kj\u00f8tt fra Breim er ikke bedre for klimaet enn avokado fra Chile", "subtitle": "Kj\u00f8ttet gir minst \u00e5tte ganger mer utslipp av klimagasser", "author": "www.faktisk.no", "date": null, "vclaim_id": "vclaim-id-25045", "url": "https://www.faktisk.no/faktasjekker/JE6/nei-rodt-kjott-fra-breim-er-ikke-bedre-for-klimaet-enn-avokado-fra-chile", "vclaim": "I et leserinnlegg i Bergens Tidende kommer bondelagsleder i Sogn og Fjordane, Anders Felde, med en ganske s\u00e5 oppsiktsvekkende p\u00e5stand. Han sammenlikner klimagassutslippene fra konsum av lokalt r\u00f8dt kj\u00f8tt med konsum av avokado importert fra Chile.\n\nFelde er selv bonde og driver med kyr p\u00e5 Breim i Sogn og Fjordane. Av ingressen g\u00e5r det fram at han sammenlikner klimagassutslipp. Han skriver:\n\nFaktisk.no har f\u00e5tt henvendelser fra lesere som stiller seg tvilende til om sammenlikningen mellom kyrne p\u00e5 Breim og avokadoene fra Chile holder m\u00e5l. De har tolket p\u00e5standen til Felde som at den handler om klimagassutslipp.\n\nSlik tolket ogs\u00e5 stortingsrepresentant Tom-Christer Nilsen (H) p\u00e5standen. Noen dager senere skrev han et svar med denne tittelen: \u00abAvokado fra Chile er faktisk mer klimavennlig enn norsk biff\u00bb.\n\nOverfor Faktisk.no understreker Felde at innlegget b\u00f8r leses med \u00abet bredere klimaperspektiv enn CO\u2082-utslipp\u00bb. Han skriver:\n\nOg lenger ned i innlegget st\u00e5r det:\n\nHan viser til at vi etter hvert vil f\u00e5 mer klimavenlig kraftfor, og til at avf\u00f8ringen fra kyr i framtida kan brukes til \u00e5 produsere biodrivstoff.\n\nFelde skriver til Faktisk.no at han ikke kan dokumentere at klimaavtrykket fra kyrne hans er lavere enn avokadoens klimaavtrykk.\n\nFelde skriver til Faktisk.no at han f\u00f8rst og fremst tenker p\u00e5 vann n\u00e5r han sammenligner kj\u00f8tt fra Breim med avokado fra Chile. Den mest naturlige tolkningen av p\u00e5standen, sett i kontekst, er imidlertid at storfekj\u00f8tt fra Breim gir mindre klimagassutslipp enn avokado fra Chile.\n\nDet er utslipp av s\u00e5kalte klimagasser som har f\u00f8rt til de menneskeskapte klimaendringene. Det er flere klimagasser, men for \u00e5 kunne sammenlikne effekter regnes andre former for klimagasser om til CO\u2082. Dr\u00f8vtyggende dyr raper mye, s\u00e5 storfehold f\u00f8rer til utslipp av klimagassen metan (CH4). If\u00f8lge de siste beregningene til det internasjonale klimapanelet (IPCC) tilsvarer utslipp av \u00e9n kilo metan 34 kilo CO\u2082.\n\nS\u00e5 hvordan er det egentlig? Hva er klimaeffektene av den norske, lokale biffen du legger p\u00e5 grillen? Er det noe som gj\u00f8r biffen fra Breim spesiell i forhold til annet lokalt norskt r\u00f8dt kj\u00f8tt? Og hva er klimaeffektene av avokadoen vi har i salaten? Hvilken av de to r\u00e5varene b\u00f8r vi foretrekke om vi \u00f8nsker \u00e5 spise s\u00e5 klimavennlig som mulig?\n\n\u00c5 regne p\u00e5 klimagassfotavtrykk fra matvarer er en komplisert \u00f8velse. Det er laget livsl\u00f8panalyser for en rekke forskjellige matvarer. Her inkluderes alle utslipp, direkte og indirekte fra produksjon, transport, pakking, distribusjon til forbruker og til slutt avfall. I analysene inng\u00e5r ogs\u00e5 effektene av alternativ bruk av land.\n\nFNs matvareorganisasjon sl\u00e5r fast at husdyrhold globalt st\u00e5r for 14,5 prosent av de menneskeskapte klimagassutslippene. Av dette er storfehold den soleklart st\u00f8rste kilden til utslipp (65 prosent).\n\nI Norge bidrar landbruket til rundt ni prosent av totale klimagassutslipp. Av de ni prosentene st\u00e5r husdyrhold for rundt 90 prosent.\n\n\u00abR\u00f8dt kj\u00f8tt\u00bb, som Felde viser til, kan v\u00e6re b\u00e5de storfe og lam/sau. I klimasammenheng er ikke svinekj\u00f8tt \u00abr\u00f8dt kj\u00f8tt\u00bb.\n\nDet finnes en rekke anslag for klimagassutslipp fra storfe. P\u00e5 oppdrag fra Tine har forskningsstiftelsen Cicero, tilknyttet Universitetet i Oslo, laget en metastudie der de g\u00e5r gjennom 21 ulike studier som omhandler klimagassutslipp fra norsk husdyrhold.\n\nI tillegg har Norsk institutt for bio\u00f8konomi (NIBIO) publisert et notat der de gjennomg\u00e5r sine tall p\u00e5 feltet.\n\nDet er et viktig skille mellom ammekyr, som bare avles fram for kj\u00f8ttproduksjon, og melkekyr som produserer melk f\u00f8r de blir slaktet.\n\nUtslippsanslagene er ogs\u00e5 avhengige av om kyrne gresser eller spiser kraftfor. Spiser de gress er klimaeffekten noe st\u00f8rre.\n\nTil slutt er beregningene avhengige av hva man regner inn:\n\nP\u00e5 forsp\u00f8rsel fra Faktisk.no viser Felde til at han med \u00abraudt kj\u00f8tt fr\u00e5 Breim\u00bb mener lokalt produsert norskt r\u00f8dt kj\u00f8tt. Vi velger derfor \u00e5 se bort fra utslipp forbundet med transport og distribusjon. Unders\u00f8kelsene vi ser p\u00e5 m\u00e5ler utslipp fram til dyret forlater g\u00e5rden p\u00e5 vei til slakteriet.\n\nCicero-rapporten viser at anslagene over utslipp er sprikende. Den rapporten som ansl\u00e5r de aller laveste utslippene fra krybbe til g\u00e5rdsgrind for melkeku er Landbruks\u00f8konomisk institutts gjennomgang fra 2011. De ansl\u00e5r et utslipp p\u00e5 11 kg CO\u2082-ekvivalenter per kilo kj\u00f8tt. Tilsvarende er det h\u00f8yeste anslaget 37,46 (Bonsemo 2013).\n\nNedenfor er en sammenstilling av viktige anslag p\u00e5 klimagassutslipp for storfe og lam/sau. Vi ser at alle anslagene over r\u00f8dt kj\u00f8tt ligget betydelig over anslaget for utslipp fra avokado.\n\nDet er betydelige mangler i dokumentasjonen vi har for klimaavtrykket til de enkelte importerte fruktene. Det finnes ingen studier som beregner klimagasseffektene av forbruk av avokado i Norge.\n\nCicero-forsker Bob van Oort mener det beste tallgrunnlaget vi har \u00e5 g\u00e5 ut fra her i Norge er anslag for Storbritannia. Produksjonen er den samme, transporten er noe annerledes, men i hovedsak den samme. Lagringen kan v\u00e6re annerledes.\n\n\u2013 Jeg ville sagt at forskjell mellom England og Norge i i transportutslipp er minimale over lang transport, s\u00e6rlig med b\u00e5t.\n\nHan viser til at det f\u00f8rst og fremst er for mellomlang transport, typisk p\u00e5 lastebil fra Europa, og flyfrakt, at utslipp fra transporten spiller inn. En avokado fra Chile vil som regel komme med b\u00e5t.\n\n\u2013 Kj\u00f8lelagringsutslippene, som ogs\u00e5 bidrar bare minimalt, er antageligvis lavere i Norge, siden Norge nok bruker en gr\u00f8nnere energimiks, skriver Oort.\n\nHan konkluderer med at vi med litt forsiktighet kan g\u00e5 ut fra at de britiske anslagene er gyldige for Norge ogs\u00e5. Om det er forskjeller, s\u00e5 er alts\u00e5 avokado noe mer klimavennlig i Norge enn i Storbritannia, p\u00e5 grunn av energimiksen.\n\nI en unders\u00f8kelse fra Universitetet i Lancaster ansl\u00e5s det at fotavtrykket fra konsum av \u00e9n kilo avokado er 1,3 kg CO\u2082-ekvivalenter per kilo vare.\n\nDette er 1/12 av Cicero-rapportens anslag for norsk r\u00f8dt kj\u00f8tt og det er 1/8 av det aller laveste anslaget for utslipp som de refererer.\n\nFelde tar til orde for at avokadoimport og forbruk b\u00f8r vurderes i et bredere perspektiv enn bare \u00e5 se p\u00e5 beregnede utslipp av klimagasser. Blant annet viser han til rapporter om hvordan avokado-farmere i Mexico fortrenger skog for \u00e5 dyrke den popul\u00e6re frukten.\n\n39 prosent av avokadoene som ble importert til Norge i fjor, kom fra Chile. B\u00e5de danske Danwatch og britiske Guardian har rapportert om hvordan avokadoproduksjon, s\u00e6rlig i ett distrikt i Chile, har s\u00f8rget for overforbruk av ferskvann i s\u00e5 stor skala at innbyggerne der mangler vann. Avokadoprodusentene i den t\u00f8rre Petorca-regionen i Chile kopler seg ulovlig p\u00e5 dreneringssystemene og leder vannet over til sine plantasjer.\n\nIf\u00f8lge en rapport fra 2010, publisert av Unesco Institute of Water Education, krever avokadoproduksjon 1981 liter vann per kilo produsert avokado. Dette er noe mindre enn druer, p\u00e5 niv\u00e5 med mango, men en del mer enn ananas, kiwi og papaya. Se hele lista her.\n\nDet er usikkerheter rundt utslippsanslagene for avokado, men avstanden opp til de mest optimistiske anslagene for utslipp fra norsk produksjon av r\u00f8dt kj\u00f8tt er store. Norges gr\u00f8nne energimiks gj\u00f8r at utslipp fra lagring av avokado trolig er lavere her enn i Storbritannia.\n\nSelv om vi legger det aller mest forsiktige anslaget for klimagassutslipp fra kj\u00f8ttproduksjon til grunn, s\u00e5 er utslippene \u00e5tte ganger st\u00f8rre enn de beregnede utslippene fra produksjon, transport, lagring og distribusjon av avokado.\n\nDet er alts\u00e5 mer klimavennlig \u00e5 spise \u00e9n kilo avokado fra Chile enn \u00e9n kilo lokalprodusert biff i Norge.", "lang": "no"}