{"title": "Jo, b\u00e5de mordere og voldtektsmenn utvises til Somalia", "subtitle": "\u00c5tte personer fra Somalia har blitt utvist for drap og voldtekt de tre siste \u00e5rene.", "author": "www.faktisk.no", "date": null, "vclaim_id": "vclaim-id-12274", "url": "https://www.faktisk.no/faktasjekker/0GW/jo-bade-mordere-og-voldtektsmenn-utvises-til-somalia", "vclaim": "\u00abFrie Nasjonalister \u2013 Politisk ukorrekt info\u00bb er en Facebook-side med over 23 000 f\u00f8lgere. Selv omtaler Frie Nasjonalister seg som \u00aben sammenslutning av nasjonalsinnede som reagerer mot den internasjonalisering, masseinnvandring og globalkapitalisme som truer landet v\u00e5rt\u00bb.\n\nP\u00e5 Facebook-siden deles hyppig artikler, videoer og bilder, s\u00e6rlig om innvandring, islam og klimaskepsis. 13. februar delte Frie Nasjonalister et bilde av et fly og noe som kan minne om en minaret i solnedgang. P\u00e5 bildet sto det:\n\nFrie Nasjonalister hevder alts\u00e5 at ingen mordere, terrorister eller voldtektsmenn blir utvist til Somalia p\u00e5 grunn av sikkerhetsrisiko. I denne faktasjekken skal vi finne ut om det stemmer.\n\nI Facebook-innlegget har Frie Nasjonalister lenket til en redegj\u00f8relse fra regjeringen om utvisning og bortvisning fra Norge. Dette er virkemidler myndighetene kan bruke for \u00e5 nekte utlendinger innreise til eller opphold i Norge.\n\nUtlendinger kan bli utvist fra Norge hvis han eller hun:\n\u2022 Grovt eller gjentatte ganger har overtr\u00e5dt \u00e9n eller flere bestemmelser i utlendingsloven. Vanlige overtredelser er ulovlig opphold, ulovlig arbeid og uriktige opplysninger.\n\u2022 Unnlater \u00e5 forlate landet n\u00e5r det er fattet vedtak om det.\n\u2022 Har gjort noe som truer Norges sikkerhet eller har overtr\u00e5dt terrorbestemmelsene i straffeloven. I disse tilfellene er det ikke et krav at utlendingen er straffed\u00f8mt.\n\nDisse kan ikke bli utvist\n\nPersoner med norsk statsborgerskap kan if\u00f8lge utlendingsloven ikke bli utvist. Dette gjelder ogs\u00e5 for dem som har dobbelt statsborgerskap. I regjeringens redegj\u00f8relse st\u00e5r det ogs\u00e5 hvilke andre grupper som er vernet mot utvisning:\n\u2022 En utlending som har eller fyller kravene til \u00e5 f\u00e5 permanent oppholdstillatelse kan bare utvises p\u00e5 grunn av mer alvorlige forbrytelser eller av hensyn til Norges sikkerhet.\n\u2022 Personer som er f\u00f8dt i Norge og siden uavbrutt har hatt fast bopel her, kan ikke utvises.\n\u2022 En utlending kan ikke utvises hvis man etter en vurdering av forholdets alvor og vedkommendes tilknytning til riket, mener at utvisningen skaper en uforholdsmessig stor belastning for utlendingen selv eller for den n\u00e6rmeste familien.\n\u2022 Som hovedregel kan man ikke utvise en utlending som blir sendt til et land hvor vedkommende risikerer \u00e5 bli utsatt for forf\u00f8lgelse.\n\nFaktisk.no har spurt Frie Nasjonalister om de har annen dokumentasjon for p\u00e5standen. De har sendt en rekke lenker til enkeltsaker omtalt i media, men ingen av dem underbygger p\u00e5standen om at \u00abp\u00e5 grunn av sikkerhetsrisiko utvises ingen mordere, terrorister eller voldtektsmenn til Somalia\u00bb.\n\nEtter \u00e5 ha fors\u00f8kt \u00e5 finne dokumentasjon, virker heller ikke Frie Nasjonalister lenger \u00e5 mene at de har dekning for p\u00e5standen sin:\n\n\u2013 Vi tenker n\u00e5 at ordet \u00abingen\u00bb er feil \u00e5 bruke. Men kan Faktisk.no vise til at somaliere som har utf\u00f8rt voldtekt, terror og mord er blitt utvist? skriver Frie Nasjonalister i en melding til Faktisk.no.\n\nDet er Utlendingsdirektoratet (UDI) som fatter vedtak om utvisning. De siste fem \u00e5rene har til sammen 923 somaliske statsborgere blitt utvist fra Norge, viser tall fra UDI.\n\n757 personer ble utvist p\u00e5 grunn av brudd p\u00e5 utlendingsloven, mens 165 personer ble utvist fordi de var straffed\u00f8mte. I tillegg ble \u00e9n person utvist etter E\u00d8S-reglementet.\n\nUDI opplyser til Faktisk.no at de ikke har opplysninger om hva slags lovbrudd de som har blitt utvist p\u00e5 grunn av straff, har beg\u00e5tt. UDI forholder seg kun til straffereaksjonen, alts\u00e5 lengden p\u00e5 straffen, n\u00e5r de skal vurdere utvisning.\n\nDet har ogs\u00e5 betydning hvilken oppholdsstatus utlendingen har. Det skal mer til for \u00e5 utvise en som har permanent oppholdstillatelse, sammenlignet med en som har midlertidig eller ingen oppholdstillatelse. Dette reguleres av \u00a7 66, 67 og 68 i utlendingsloven.\n\nI 2018 ble 29 somaliske borgere utvist fordi de var straffed\u00f8mte. 18 av dem ble utvist med hjemmel i utlendingsloven \u00a7 66 1c, viser en oversikt som Faktisk.no har f\u00e5tt av UDI. Denne hjemmelen gjelder utlendinger som ikke har oppholdstillatelse i Norge og som har beg\u00e5tt mindre alvorlige lovbrudd.\n\nUtlendingsnemnda (UNE) er klageinstansen for utlendingssaker. Hvis UDI har fattet vedtak om at en utlending skal utvises, kan utlendingen klage til UNE. N\u00e5r UNE behandler klagesaker, gj\u00f8r de alltid en vurdering av sikkerhetssituasjonen i hjemlandet til den som klager.\n\n\u2013 UNE vurderer det slik at ingen er vernet mot retur til Somalia p\u00e5 grunn av sikkerhetssituasjonen alene, skriver senior kommunikasjonsr\u00e5dgiver Anniken K.E. Kjeserud i UNE i en e-post til Faktisk.no.\n\n\u2013 Vi vurderer sikkerhetssituasjonen til somaliske borgere som er utvist p\u00e5 samme m\u00e5te som i alle andre saker som gjelder somaliske borgere.\n\nSikkerhetssituasjonen i seg selv, er alts\u00e5 ikke nok til \u00e5 verne noen mot utvisning til Somalia.\n\nP\u00e5 oppdrag fra Faktisk.no har UNE g\u00e5tt gjennom saker som gjelder utvisning av somaliske borgere med straffbare forhold. De tre siste \u00e5rene har det v\u00e6rt til sammen 63 saker.\n\nAv disse er det bare noen f\u00e5 som gjelder utvisning p\u00e5 grunn av drap eller voldtekt. Saker om terrorisme behandles av Justis- og beredskapsdepartementet. Gjennomgangen til UNE viser at:\n\u2022 I 2016 ble 2 somaliske borgere utvist p\u00e5 grunn av voldtekt.\n\u2022 I 2017 ble 3 somaliske borgere utvist p\u00e5 grunn av voldtekt og 1 p\u00e5 grunn av drap.\n\u2022 I 2018 ble 1 somalisk borger utvist p\u00e5 grunn av voldtekt og 1 p\u00e5 grunn av drap.\n\nTallene er hentet inn via manuell telling, s\u00e5 UNE tar forbehold om feil. UNE understreker at \u00e5 bli utvist ikke er det samme som \u00e5 bli uttransportert.\n\n\u2013 Det kan for eksempel v\u00e6re at noen soner en straff i Norge og enn\u00e5 ikke er uttransportert til Somalia, skriver Kjeserud til Faktisk.no.\n\nSiden p\u00e5standen til Frie Nasjonalister handler om utvisning, kan vi likevel fastsl\u00e5 at det er helt feil at ingen utvises til Somalia etter \u00e5 ha blitt d\u00f8mt for drap eller voldtekt. Bare de tre siste \u00e5rene har minst seks somaliske borgere blitt utvist p\u00e5 grunn av voldtekt og to p\u00e5 grunn av drap, if\u00f8lge UNE.\n\nFaktisk.no har spurt Justis- og beredskapsdepartementet om hvor mange som har blitt utvist til Somalia p\u00e5 grunn av terror. Dette \u00f8nsker ikke departementet \u00e5 svare p\u00e5.\n\nUtlendinger som har blitt utvist og som ikke forlater Norge frivillig, kan bli uttransportert av politiet. De fem siste \u00e5rene har til sammen 53 straffed\u00f8mte blitt tvangsreturnert til Somalia, opplyser politiet til Faktisk.no.\n\nDet kan g\u00e5 lang tid fra en person blir utvist p\u00e5 grunn av straff, til personen faktisk blir tvangsreturnert. Vi vet derfor ikke n\u00e5r de 53 personene ble utvist. Vi vet heller ikke hva de ble d\u00f8mt for.\n\u2022 Det er helt feil at ingen mordere, terrorister eller voldtektsmenn blir utvist til Somalia p\u00e5 grunn av sikkerhetsrisiko.\n\u2022 Bare de tre siste \u00e5rene har til sammen minst seks somaliske borgere blitt utvist p\u00e5 grunn av voldtekt, mens to har blitt utvist p\u00e5 grunn av drap.\n\u2022 If\u00f8lge UNE, som er klageinstansen for utlendingssaker, er ingen vernet mot retur til Somalia p\u00e5 grunn av sikkerhetssituasjonen alene.\n\u2022 Dette gjelder ogs\u00e5 for somaliske borgere som har blitt utvist p\u00e5 grunn av straff.", "lang": "no"}