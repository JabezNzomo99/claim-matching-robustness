{"title": "Pisapia cita dati corretti sulla prescrizione e sulle assoluzioni", "subtitle": "", "author": "pagellapolitica.it", "date": null, "vclaim_id": "vclaim-id-30201", "url": "https://pagellapolitica.it/dichiarazioni/8487/pisapia-cita-dati-corretti-sulla-prescrizione-e-sulle-assoluzioni", "vclaim": "La riforma \u2013 contenuta nella legge n. 3 del 9 gennaio 2019 (art. 1 co. 1 lett. e) e approvata durante il precedente governo Lega-M5s \u2013 prevede che la prescrizione si sospenda dopo la sentenza di primo grado, al contrario di quanto accadeva in precedenza, quando continuava a decorrere anche durante i giudizi di Appello e Cassazione.\n\nL\u2019ex sindaco di Milano ha affermato che \u00abla prescrizione interviene per il 53 per cento dei procedimenti penali in fase di indagine e per il 22 per cento dopo il rinvio a giudizio, ma prima della sentenza di primo grado\u00bb. Dunque i tre quarti delle prescrizioni, secondo Pisapia, non sarebbero coinvolti dalla riforma entrata in vigore a inizio 2020.\n\nPer verificare questa affermazione per prima cosa abbiamo controllato nel database Istat il numero totale di indagati in Italia: nel 2017 (ultimo anno per cui sono disponibili i dati) il totale delle persone note indagate \u00e8 stato pari a 1.142.452.\n\nIl numero totale dei condannati \u201cper delitto\u201d con sentenza irrevocabile, poi, secondo l\u2019Istat \u00e8 stato pari nel 2017 a 207.759 persone. Per ottenere il numero totale dei condannati, a questi andrebbero sommati anche quelli \u201cper contravvenzione\u201d (abbiamo contattato l\u2019Istat per avere conferme sulla metodologia utilizzata e ci hanno comunicato che, dal conteggio, sono escluse tutte le sentenze che contengono solo contravvenzioni).\n\nLa distinzione tra delitti e contravvenzioni \u00e8 formale (art. 39 c.p.): sono delitti i reati puniti con ergastolo, reclusione o multa, mentre sono contravvenzioni i reati puniti con l\u2019arresto o l\u2019ammenda. Generalmente le contravvenzioni sono meno gravi rispetto ai delitti.\n\nNel database Istat purtroppo non abbiamo trovato una specifica voce aggiornata sui \u201ccondannati per contravvenzione con sentenza irrevocabile\u201d. Un report Istat del 2013, riferito al periodo 2000-2011, ci permette per\u00f2 di fare qualche considerazione: da questo report si desume infatti che negli anni presi in considerazione i condannati per sola contravvenzione sono circa un terzo del totale e quelli per almeno un delitto i due terzi.", "lang": "it"}