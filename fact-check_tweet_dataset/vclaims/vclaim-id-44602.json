{"title": "Quanti esercenti hanno riaperto con la Fase 2?", "subtitle": "", "author": "pagellapolitica.it", "date": null, "vclaim_id": "vclaim-id-44602", "url": "https://pagellapolitica.it/dichiarazioni/8633/quanti-esercenti-hanno-riaperto-con-la-fase-2", "vclaim": "Nell\u2019articolo si legge che \u00abnovantamila, tra gli oltre 333 mila bar, ristoranti, pasticcerie e gelaterie, hanno deciso di non riaprire per il momento, secondo le stime di Fipe Confcommercio\u00bb. Questi dati corrispondono a quelli fatti da Bernini, ma sono necessarie alcune osservazioni.\n\nPer prima cosa, come abbiamo gi\u00e0 anticipato, le stime di Fipe Confcommercio non sono su generici \u00abesercizi commerciali\u00bb \u2013 di cui parla Bernini \u2013 ma su coloro che lavorano nel settore della ristorazione (come bar, ai ristoranti, alle pizzerie, alle gelaterie o alle mense) che hanno potuto riaprire al pubblico il 18 maggio.\n\nIl 17 maggio \u2013 il giorno prima della riapertura al pubblico di bar e ristoranti \u2013 la federazione ha pubblicato un\u2019indagine, secondo la quale \u00absette locali su dieci\u00bb erano pronti a \u00abriaprire\u00bb il giorno dopo. Fipe ha basato le sue conclusioni su un campione di 520 piccole e medie imprese del settore: ha intervistato gli esercenti tre giorni prima del 18 maggio, chiedendo loro: \u201cLei riaprir\u00e0 il 18 maggio?\u201d (Grafico 1). Il 70 per cento ha risposto di s\u00ec, mentre il restante 30 per cento ha dichiarato che non avrebbe riaperto, o perch\u00e9 non sapeva che cosa doveva fare (12 per cento) o perch\u00e9 non voleva riaprire (18 per cento).\n\n\u00abSecondo le nostre stime \u00e8 ancora chiuso il 30 per cento dei ristoranti e dei bar\u00bb, ha spiegato Luciano Sbraga, direttore Centro Studi Fipe-Confcommercio, nell\u2019articolo uscito il 21 maggio su La Repubblica. Le stime Fipe in questione, citate dal quotidiano, si tradurrebbero in 90 mila esercenti che non hanno deciso di riaprire al 18 maggio.\n\nRicordiamo che quel 30 per cento proviene per\u00f2 da un sondaggio, che \u00e8 stato fatto sulle intenzioni degli esercenti a riaprire e non sulle loro riaperture effettive. Nel concreto, potrebbero esserci dunque stati degli esercenti che hanno riaperto il 18, nonostante pochi giorni prima avessero annunciato il contrario.\n\nIl 27 maggio \u2013 tre giorni dopo la dichiarazione di Bernini \u2013 Fipe Confcommercio ha pubblicato infatti una nuova indagine (qui consultabile nel dettaglio), secondo cui \u00abla maggior parte degli imprenditori ha deciso di riaprire gi\u00e0 a partire dal 18 maggio (circa il 48 per cento) mentre circa il 35 per cento lo ha fatto solo qualche giorno dopo\u00bb. Stiamo parlando dunque di un 83 per cento, un 13 per cento in pi\u00f9 rispetto all\u2019indagine prima del 18 maggio.\n\nSe si parla di bar e ristoranti, la percentuale \u00e8 simile. Lo dimostrano sia i dati di Confesercenti Fiepet (la Federazione italiana degli esercenti pubblici e turistici), secondo cui hanno riaperto il 65-70 per cento di bar e ristoranti, sia quelli di Cna capitolina (Confederazione nazionale dell'artigianato e della piccola e media impresa) che parla \u2013 per quanto riguarda Roma \u2013 di un terzo dei ristoranti rimasti chiusi.\n\nA Milano Alfredo Zini, presidente del Club Imprese Storiche e uno dei ristoratori che ha protestato il 6 maggio all\u2019Arco della Pace posando a terra decine di sedie vuote a simboleggiare i locali chiusi, sostiene che \u00e8 rimasto chiuso il 30-35 per cento degli esercenti milanesi.\n\nSecondo Anna Maria Bernini, il 18 maggio ha riaperto \u00abil 70 per cento degli esercizi commerciali\u00bb, mentre \u00ab90 mila sono rimasti chiusi\u00bb. Abbiamo verificato e la senatrice di Forza Italia ha quasi ragione.\n\nQuesti dati molto probabilmente provengono da un\u2019indagine pubblicata il giorno prima delle riapertura del 18 maggio da Fipe Confcommercio, un cui sondaggio avrebbe registrato un 70 per cento di esercenti (tra bar, ristoranti, gelaterie e simili, e tra \u00abesercizi commerciali\u00bb in generale) disposto a riaprire. Percentuale che, secondo stime Fipe, si tradurrebbe in 90 mila esercenti rimasti chiusi.\n\nStiamo comunque parlando di intenzioni, e non di una vera e propria quantificazione delle reali aperture.", "lang": "it"}