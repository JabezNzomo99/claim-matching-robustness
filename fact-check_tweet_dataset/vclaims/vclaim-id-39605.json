{"title": "Fioramonti e l'istruzione: per un pugno di miliardi", "subtitle": "", "author": "pagellapolitica.it", "date": null, "vclaim_id": "vclaim-id-39605", "url": "https://pagellapolitica.it/dichiarazioni/8402/fioramonti-e-listruzione-per-un-pugno-di-miliardi", "vclaim": "Secondo Fioramonti, anche un aumento di \u00abalmeno 2 miliardi\u00bb di euro per la scuola e di 1 miliardo di euro per l\u2019universit\u00e0, non riporterebbe l\u2019Italia ai livelli del 2008. Inoltre, secondo il ministro, \u00abdopo la crisi l\u2019Italia ha tagliato scuola e universit\u00e0 pi\u00f9 di ogni altro Paese dell\u2019Unione europea\u00bb.\n\nAbbiamo controllato e Fioramonti \u00e8 impreciso.\n\nPer il 2008 il budget dello Stato aveva previsto una spesa di circa 42,8 miliardi di euro per la scuola e di 8,3 miliardi di euro per l\u2019universit\u00e0. In totale, dunque, nel 2008 sono stati impiegati in questi due settori 51,1 miliardi di euro.\n\nPer il 2019 i fondi destinati alla scuola erano pari a circa 47,5 miliardi di euro mentre per il 2020 \u00e8 stato ipotizzato lo stanziamento di circa 46 miliardi di euro. Per quanto riguarda, invece, la formazione universitaria e post universitaria, il bilancio dello Stato ha previsto 8,3 miliardi per il 2019 e 8,4 miliardi per il 2020.\n\nNel 2020, quindi, in totale gli stanziamenti ad oggi previsti per scuola e universit\u00e0 ammonterebbero a circa 54,4 miliardi di euro. Questa cifra da sola e senza gli aumenti richiesti da Fioramonti \u00e8 gi\u00e0 superiore a quanto stanziato nel 2008.\n\nAbbiamo visto che \u2013 in termini nominali \u2013 la legge di Bilancio 2018 ha previsto un ammontare di risorse per scuola e universit\u00e0 superiore a quello del 2008.\n\nIl quadro cambia se si tiene per\u00f2 conto di quanto valgono oggi i 51,1 miliardi di euro previsti dalla legge di Bilancio 2008. Dato che i prezzi da prima della crisi ad oggi sono aumentati di anno in anno, l\u2019ammontare di beni e servizi che si possono acquistare con quell'ammontare (il cosiddetto \u201cvalore reale\u201d) \u00e8 cambiato. In particolare, 51,1 miliardi pre\u2013crisi possono acquistare pi\u00f9 beni e servizi di 51,1 miliardi di oggi.\n\nFioramonti ha quindi ragione su questo punto: in termini reali, i livelli di investimento in scuola e universit\u00e0 di oggi sono inferiori a quelli del 2008.\n\nPer fare un confronto con gli altri Stati europei possiamo guardare alla spesa per istruzione (education) nel database Eurostat, che tuttavia comprende altre voci rispetto alla sola spesa per scuola e universit\u00e0 e che comunque ha dati aggiornati al 2017.\n\nPremesso questo, secondo Eurostat nel 2017 \u2013 ultimo anno per cui i dati sono disponibili \u2013 l\u2019Italia ha investito in istruzione il 3,8 per cento del suo Pil. Con questo risultato era al di sotto della media Ue (4,6 per cento) e facevano peggio solo la Romania (2,8 per cento), l\u2019Irlanda (3,3 per cento) e la Bulgaria (3,6 per cento).\n\nNel 2008 il nostro Paese aveva investito il 4,4 per cento del Pil, con una media Ue del 4,9 per cento. Fino al 2010 il valore si \u00e8 mantenuto stabile, per poi iniziare a decrescere a partire dal 2011 (4,1 per cento - calo di 0,3 punti percentuali) e ancora negli anni successivi (4 per cento nel 2014, 3,9 per cento nel 2015 e 3,8 per cento nel 2016).\n\nTra il 2008 e il 2017 l\u2019Italia si \u00e8 sempre tenuta al di sotto della medie Ue e, complessivamente, gli investimenti in istruzione hanno registrato un calo di 0,6 punti percentuali. Guardando alla variazione annuale, per l\u2019Italia il calo massimo \u00e8 stato registrato tra il 2011 e il 2012 ed \u00e8 stato pari a 0,3 punti percentuali (dal 4,4 per cento al 4,1 per cento).\n\nLa Romania, ad esempio, tra il 2008 e il 2017 ha ridotto i propri investimenti in istruzione di 1,5 punti percentuali (dal 4,3 per cento al 2,8 per cento). Tra il 2011 e il 2012 il Paese ha ridotto gli investimenti di 1,1 punti percentuali (dal 4,1 per cento al 3 per cento).\n\nL\u2019Irlanda ha poi ridotto, tra il 2008 e il 2017, gli investimenti in istruzione di 1,4 punti percentuali passando da 4,7 per cento del Pil al 3,3 per cento. Il calo massimo ha toccato i 1 punto percentuale tra il 2014 (4,3 per cento) e il 2015 (3,3 per cento).\n\nO ancora, il Regno Unito che nel 2008 aveva investito in istruzione il 5,8 per cento del Pil mentre nel 2017 il 4,6 per cento, con un calo complessivo di 1,2 punti percentuali. Guardando agli stanziamenti anno per anno il calo maggiore \u00e8 stato registrato tra il 2010 e il 2011 (0,5 punti percentuali).\n\nDunque, non \u00e8 vero che il nostro Paese \u00e8 quello che ha ridotto pi\u00f9 di ogni altro gli investimenti in istruzione.\n\nIl ministro dell'Istruzione Lorenzo Fioramonti ha detto che anche aumentando di un totale di 3 miliardi di euro i fondi per scuola e universit\u00e0, l\u2019Italia sarebbe al di sotto degli investimenti fatti nel settore nel 2008. Il nostro Paese sarebbe anche quello che, dopo la crisi, ha investito meno in istruzione.\n\nSe si analizza la questione in termini reali, il ministro dell\u2019Istruzione ha ragione sul primo punto. Nel 2008 l\u2019Italia ha investito in scuola e universit\u00e0 circa 51,1 miliardi di euro, nel 2020 \u2013 prevedendo un aumento complessivo di 3 miliardi di euro come richiesto dal ministro \u2013 la cifra totale raggiungerebbe i 54,7 miliardi di euro, 6,3 miliardi di euro in pi\u00f9 rispetto a quanto fatto 11 anni fa.\n\nSe teniamo per\u00f2 conto dell'inflazione, i 51,1 miliardi del 2008 sono pari a circa 61 miliardi di euro del 2018. Ci\u00f2 significa che l'Italia, anche con l'aumento di 3 miliardi richiesto da Fioramonti, investe oggi meno in scuola e universit\u00e0 di quanto non facesse prima della crisi.\n\nGuardando invece al confronto europeo, il ministro dell'Istruzione sbaglia. Infatti, l\u2019Italia non \u00e8 il Paese ad aver investito meno in istruzione dopo la crisi, n\u00e9 guardando al calo di investimento in punti percentuali tra il 2008 e il 2017 e neppure guardando alla variazione annuale rispetto al Pil.", "lang": "it"}