{"title": "Nei, det blir ikke lagt ned en offentlig skole for hver private som opprettes", "subtitle": "Trond Giske (Ap) tar helt feil.", "author": "www.faktisk.no", "date": null, "vclaim_id": "vclaim-id-20487", "url": "https://www.faktisk.no/faktasjekker/6GZ/nei-det-blir-ikke-lagt-ned-en-offentlig-skole-for-hver-private-som-opprettes", "vclaim": "Trond Giske, leder av Kirke-, utdannings- og forskningskomiteen, er sterkt kritisk til \u00f8kningen i privatskoler de siste \u00e5rene. I en debatt med kunnskapsminister Torbj\u00f8rn R\u00f8e Isaksen (H), sa han at for hver private skole som opprettes, m\u00e5 en offentlig skole legges ned.\n\nGiske forklarer systemet for finansiering av private skoler slik n\u00e5r Faktisk.no ber om dokumentasjon for p\u00e5standen:\n\nAp-nestlederen viser til at 80 prosent av skolebudsjettet er l\u00f8nn, mens resten i hovedsak er drift av skolebygg. Han mener derfor at det er her innsparingen m\u00e5 tas i kommuner hvor privatskoler opprettes. Gitt at skolene er av samme st\u00f8rrelse, mener Giske at hans resonnement i praksis vil v\u00e6re korrekt.\n\nHan virker \u00e5 se helt bort fra at kommunene ogs\u00e5 har kostnader ved \u00e5 ha elever i offentlige skoler. Giske understreker at \u00e9n til \u00e9n-resonnementet selvsagt er en m\u00e5te \u00e5 gj\u00f8re systemet forst\u00e5elig for lytterne p\u00e5:\n\nFaktisk.no har bedt Utdanningsdirektoratet (Udir) om en oversikt over hvilke skoler som har blitt opprettet og lagt ned siden skole\u00e5ret 2014/15. Den kan sammenfattes slik:\n\nFiguren viser at det de tre siste skole\u00e5rene har blitt lagt ned til sammen 137 skoler. Av dem var 129 offentlige og \u00e5tte private, eller friskoler som er den offisielle betegnelsen Udir bruker. I samme periode har 92 nye skoler \u00e5pnet d\u00f8rene. 41 av dem er offentlige, mens 51 er private.\n\nEn gjennomgang Faktisk.no har gjort viser at det i fire kommuner ble lagt ned offentlige skoler etter at nye privatskoler ble opprettet. Dette skjedde i Rana, Oslo, Oster\u00f8y og Skodje. Vi har ikke sjekket om det er noen direkte sammenheng mellom nye privatskoler og nedlegging av offentlige skoler.\n\nUdir opplyser til Faktisk.no at det de siste ti \u00e5rene i gjennomsnitt har blitt lagt ned 59 skoler og opprettet 24 skoler \u00e5rlig. Halvparten av de nedlagte skolene hadde f\u00e6rre enn 30 elever det siste \u00e5ret f\u00f8r de stengte d\u00f8rene.\n\u2022 N\u00e5r grunnskoler blir lagt ned, begynner som regel elevene i n\u00e6rmeste offentlige skole. Dette er vanligere enn at det blir opprettet nye privatskoler som erstatning for de nedlagte skolene.\n\u2022 I \u00e9n av fire kommuner der det ble lagt ned \u00e9n eller flere offentlige grunnskoler det siste \u00e5ret, ble det opprettet en ny privatskole samme skole\u00e5r.\n\nUdir opplyser ogs\u00e5 at det de fem siste \u00e5rene har kommet 38 nye montessoriskoler. 24 av disse skolene har kommet i kommuner der det er lagt ned en offentlig grunnskole det samme \u00e5ret.\n\nIf\u00f8lge opplysningene fra Udir, er det alts\u00e5 lite som tyder p\u00e5 at Giskes p\u00e5stand er riktig. For det f\u00f8rste er det ikke noe \u00e9n til \u00e9n-forhold mellom nedlegging av offentlige skoler og opprettelse av privatskoler.\n\nI perioden 2014/15\u20132016/17 ble 129 offentlige skoler nedlagt, mens det kom 51 nye privatskoler. Det ble ogs\u00e5 opprettet 41 nye offentlige skoler i samme periode.\n\nEn annen faktaopplysning som taler mot Giskes p\u00e5stand, er at de fleste elever som opplever at skolen deres legges ned, begynner p\u00e5 den n\u00e6rmeste offentlige skolen. Det er alts\u00e5 ikke slik at det g\u00e5r en str\u00f8m av elever fra nedlagte offentlige skoler til nye privatskoler.\n\nI tillegg er det bare \u00e9n av fire kommuner som opplever at det opprettes en ny privatskole samme skole\u00e5r som en eller flere offentlige grunnskoler legges ned. Og de nye privatskolene har i snitt under halvparten s\u00e5 mange elever som de offentlige skolene hadde.", "lang": "no"}