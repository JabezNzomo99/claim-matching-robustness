{"title": "Anche negli altri Paesi Ue c\u2019\u00e8 l\u2019obbligo della mascherina per gli studenti", "subtitle": "", "author": "pagellapolitica.it", "date": null, "vclaim_id": "vclaim-id-67001", "url": "https://pagellapolitica.it/dichiarazioni/8701/anche-negli-altri-paesi-ue-ce-lobbligo-della-mascherina-per-gli-studenti", "vclaim": "\n\u2022 Secondo Salvini, gli altri Paesi Ue non stanno avendo i problemi che ha l\u2019Italia nella riapertura delle scuole, come quelli legati all\u2019obbligo di mascherina per gli studenti, in particolare per quelli con 6 anni o pi\u00f9.\n\u2022 Innanzitutto, tutti gli altri grandi Paesi Ue (Germania, Francia, Regno Unito e Spagna) hanno avuto difficolt\u00e0 \u2013 e hanno tuttora incertezza \u2013 nel programmare la riapertura delle scuole.\n\u2022 In Spagna la mascherina sar\u00e0 obbligatoria per i bambini di 6 anni o pi\u00f9, anche in classe, ma le comunit\u00e0 autonome avranno libert\u00e0 per rendere meno restrittiva questa disposizione. In Francia l\u2019obbligo della mascherina vale per gli studenti con pi\u00f9 di 11 anni, negli spazi chiusi e all\u2019aperto, mentre nel Regno Unito \u00e8 da poco stato introdotto l\u2019obbligo della mascherina per gli studenti della scuola secondaria negli spazi comuni (le disposizioni possono cambiare nelle quattro nazioni del Regno). In Germania, l\u2019obbligo varia di L\u00e4nder in L\u00e4nder: in alcuni, la mascherina \u00e8 obbligatoria per tutti gli studenti anche in classe; in altri no.\n\nMa le cose stanno davvero cos\u00ec? \u00c8 vero che Paesi come Germania, Francia, Spagna e Regno Unito non stanno avendo \u00abproblemi\u00bb? Ed \u00e8 vero che non obbligano gli studenti, di 6 anni o pi\u00f9, a mettere la mascherina a scuola?\n\nAbbiamo verificato, grazie anche all\u2019aiuto dei nostri colleghi fact-checker europei, e Salvini descrive un quadro impreciso e fuorviante. Vediamo perch\u00e9.\n\n\u00abSuggeriamo che i bambini sopra i 6 anni nel movimento da casa fino alla scuola, per esempio sui mezzi pubblici, devono indossare la mascherina\u00bb, ha detto (min. 17:55) Miozzo. \u00abQuando entrano a scuola devono indossare la mascherina. E quando sono in classe, sono seduti al banco e l\u2019insegnante conferma il distanziamento di un metro dall\u2019uno all\u2019altro, i bambini dai 6 ai 10 anni possono togliere la mascherina\u00bb.\n\nLa mascherina deve essere inoltre indossata quando i bambini \u00absi muovono, quando vanno nel corridoio e quando ci sono i momenti di aggregazione al di l\u00e0 della classe\u00bb, ha specificato Miozzo, ma \u00abdeve essere tolta nel momento del pranzo, quando sono a mensa, e quando fanno attivit\u00e0 sportiva\u00bb.\n\nI bambini con meno di 6 anni non dovranno indossare la mascherina, mentre \u00absopra i 10 anni, quindi dalla scuola media fino all\u2019universit\u00e0, c\u2019\u00e8 un obbligo di indossare la mascherina \u2013 ha specificato (min. 19:06) Miozzo in audizione \u2013 ma anche qui vale il principio del metro di distanza: se gli studenti sono distanziati tra di loro durante la lezione, e il professore \u00e8 in grado di verificare l\u2019adeguato distanziamento, allo studente \u00e8 consentito togliere la mascherina\u00bb.\n\nInfine, Miozzo ha anche parlato della sicurezza per i bambini con 6 anni e pi\u00f9 di indossare la mascherina, tema toccato nei giorni scorsi dallo stesso Salvini, che aveva detto che \u00abfa male\u00bb in giovane et\u00e0 tenere per ore un dispositivo di protezione di questo tipo.\n\n\u00ab\u00c8 importante sottolineare un aspetto\u00bb, ha detto (min. 13:50) il coordinatore del Cts nell\u2019audizione del 27 agosto. \u00abLa Societ\u00e0 italiana di pediatria dichiara che non esiste, anche per bambini di piccola et\u00e0, un problema nel vestire la mascherina, a meno che non si tratti di bambini o con sottostanti patologie o difficolt\u00e0 di vario genere\u00bb. \u00abL\u2019indicazione generale della Societ\u00e0 italiana di pediatria \u00e8 che la mascherina non \u00e8 dannosa, non crea danni a chi la indossa\u00bb, ha sottolineato Miozzo.\n\nE negli altri Paesi Ue \u00e8 vero, come lascia intendere Salvini, che non sia stato posto il problema delle mascherine a scuola? La risposta \u00e8 no.\n\nGi\u00e0 in passato il leader della Lega aveva fatto confronti \u2013 in alcuni casi corretti, in altri meno \u2013 tra l\u2019Italia e qualcuno di questi Paesi, come il Regno Unito (per quanto riguarda gli aiuti a fondo perduto per le imprese) e la Francia (per quanto riguarda i soldi stanziati per il settore del turismo).\n\nI nostri colleghi ci hanno confermato che in tutti e quattro gli altri grandi Paesi Ue c\u2019\u00e8 stato dibattito sull\u2019uso delle mascherine a scuola, a cui \u00e8 seguita l\u2019implementazione di diverse disposizioni.\n\nPer quanto riguarda le mascherine, il 27 agosto la ministra spagnola dell\u2019Istruzione Isabel Cela\u00e1 e il ministro della Salute Salvador Illa hanno tenuto una conferenza stampa in cui hanno elencato le linee guida in vista della riapertura delle scuole.\n\nCome ci hanno confermato anche i colleghi di , in Spagna la mascherina sar\u00e0 obbligatoria per i bambini dai 6 anni in su, sia in classe che negli spazi comuni, e tanto pi\u00f9 sui mezzi di trasporto pubblico. Le varie comunit\u00e0 hanno per\u00f2 un margine di autonomia su questa indicazione.\n\nha raccolto sul suo sito le varie indicazioni a livello locale, dove si vede che nella maggior parte delle comunit\u00e0 autonome la mascherina sar\u00e0 obbligatoria negli alunni sopra i 6 anni se non sar\u00e0 possibile mantenere la distanza interpersonale di 1,5 metri. In una regione come la Cantabria, per\u00f2, l\u2019obbligo della mascherina vale anche se si mantiene la distanza interpersonale.\n\nLa riapertura delle scuole in Francia \u00e8 prevista per il prossimo 1\u00b0 settembre e il 26 agosto \u2013 quindi pochi giorni prima del ritorno in aula \u2013 il Ministero dell\u2019Istruzione francese ha pubblicato delle nuove linee guida per la ripartenza in sicurezza dell\u2019anno scolastico.\n\nCome ci hanno confermato anche i nostri colleghi di , le mascherine saranno obbligatorie a scuola per tutti i bambini con un\u2019et\u00e0 superiore agli 11 anni, sia negli spazi chiusi che all\u2019aperto, anche se viene rispettato il distanziamento interpersonale di almeno un metro. Questa decisione \u00e8 stata presa non senza critiche da parte di alcuni esperti, come dimostrano alcune fonti stampa.\n\nL\u2019esenzione dell\u2019obbligo varr\u00e0 durante i pasti o l\u2019attivit\u00e0 fisica, mentre nella scuola materna l\u2019uso delle mascherine \u2013 specificano le linee guida \u2013 \u00e8 \u00abda evitare\u00bb. Per gli studenti delle scuole elementari il loro utilizzo \u00abnon \u00e8 consigliato\u00bb, ma devono essere disponibili mascherine per i bambini che presentano sintomi riconducibili alla Covid-19 e sono in attesa di lasciare la scuola.\n\nInnanzitutto, le scuole in Scozia sono gi\u00e0 state riaperte, cos\u00ec come alcune nel Nord Irlanda, mentre in Inghilterra e in Galles l\u2019avvio dell\u2019anno scolastico \u00e8 previsto per il mese di settembre. Vediamo ora i singoli casi per quanto riguarda le mascherine, che in generale saranno obbligatorie negli spazi comuni per gli studenti delle scuole secondarie, che di norma hanno dagli 11 anni in su.\n\nIl 25 agosto, la prima ministra scozzese Nicola Sturgeon ha tenuto una conferenza stampa in cui, tra le altre cose, ha comunicato che sulla base delle indicazioni dell\u2019equivalente italiano del Comitato tecnico scientifico, il suo governo ha aggiornato le linee guida sulle mascherine \u2013 valide dal 31 agosto \u2013 rendendole pi\u00f9 stringenti di prima.\n\nL\u2019indicazione generale \u00e8 che l\u2019uso delle mascherine dovr\u00e0 essere incentivato, e non disincentivato, in tutte le scuole e per tutti gli studenti. Se prima l\u2019uso delle mascherine non era ritenuto \u00abnecessario\u00bb, adesso con le nuove indicazioni nelle scuole secondarie gli studenti dovranno indossare la mascherina nei corridoi e negli spazi comuni, mentre i bambini con pi\u00f9 di 5 anni dovranno iniziare a indossarla sui mezzi di trasporto pubblico (una disposizione generale che vale gi\u00e0 per il resto della popolazione).\n\nIl 25 agosto, anche il Dipartimento dell\u2019Istruzione inglese ha comunicato di aver aggiornato le sue linee guida per l\u2019uso delle mascherine a scuola. Queste non saranno obbligatorie in classe, ma lo saranno nei corridoi e negli spazi comuni nelle scuole secondarie. Le singole scuole potranno poi introdurre disposizioni pi\u00f9 stringenti.\n\nQuesta decisione del governo inglese \u00e8 stata definita come un\u2019\u00abinversione a U\u00bb dalla stampa britannica, visto che l\u2019esecutivo conservatore di Boris Johnson si era sempre mostrato restio a introdurre vincoli simili. Nei giorni scorsi c\u2019\u00e8 stata inoltre una polemica anche da parte di alcuni presidi, che avevano denunciato una mancanza di chiarezza sulle linee guida per la riapertura delle scuole e l\u2019obbligo delle mascherine.\n\nIndicazioni simili a quelle dell\u2019Inghilterra e della Scozia sono state introdotte anche per quanto riguarda le scuole del Galles e dell\u2019Irlanda del Nord.\n\nInfine, vediamo quello che sta succedendo in Germania. La situazione tedesca cambia a seconda dei vari L\u00e4nder, ossia gli Stati federali in cui \u00e8 suddiviso il Paese. Questo non rende semplice fare una panoramica generale dei provvedimenti messi in campo, perch\u00e9 \u00able disposizioni possono cambiare da un giorno all\u2019altro\u00bb, ci hanno spiegato i colleghi di .\n\nMa, ma come abbiamo gi\u00e0 anticipato e come confermano fonti stampa, la situazione \u00e8 in continuo divenire, e alcuni L\u00e4nder stanno gi\u00e0 rivedendo le loro linee guida in materia.\n\nIn un report pubblicato il 21 agosto, dedicato alle linee guida per l\u2019utilizzo delle mascherine tra i bambini, l\u2019Organizzazione mondiale della sanit\u00e0 (Oms) ha evidenziato, sulla base degli studi usciti finora in materia, che ancora non \u00e8 chiaro come la singola componente \u201cet\u00e0\u201d di una persona influenzi la carica virale del nuovo coronavirus e la sua trasmissione.\n\nIn generale, le indicazioni pi\u00f9 recenti dell\u2019Oms dicono che per i bambini sotto i 5 anni non \u00e8 consigliato e ritenuto necessario l\u2019utilizzo delle mascherine (siano esse chirurgiche o di quelle fatte in casa), mentre i bambini con pi\u00f9 di 12 anni devono seguire le stesse raccomandazioni valide per gli adulti: indossare i dispositivi di protezione individuale, soprattutto quando non \u00e8 possibile mantenere il metro di distanza interpersonale.\n\nPer i bambini tra i 6 e gli 11 anni le raccomandazioni dell\u2019Oms sono pi\u00f9 sfaccettate. In questa fascia di et\u00e0, l\u2019uso delle mascherine \u00e8 consigliato, per esempio, in base a quanto \u00e8 intensa la diffusione del virus in una determinata area; in base all\u2019ambiente culturale e sociale in cui vivono gli adolescenti; e in base ad altre considerazioni specifiche, che tengono conto dei luoghi in cui si trovano i bambini, come abitazioni con la presenza di anziani o nelle scuole.\n\nSecondo Matteo Salvini, \u00abtutti gli altri Paesi europei o hanno gi\u00e0 riaperto o stanno riaprendo\u00bb le scuole senza avere \u00abproblemi\u00bb, e non obbligano i bambini di 6 anni a mettere la mascherina.\n\nCon l\u2019aiuto dei nostri colleghi fact-checker dei quattro grandi Paesi Ue, abbiamo verificato e la frase del leader della Lega \u00e8 scorretta per una serie di motivi.\n\nDisposizioni diverse ci sono negli altri grandi Paesi Ue, dove le linee guida sulle mascherine sono state aggiornate a ridosso dell\u2019anno scolastico e in alcuni casi sono passibili di continue modifiche (che generano incertezza).\n\nIn Spagna \u2013 dove l\u2019anno scolastico non \u00e8 ancora ricominciato e dove ci sono gi\u00e0 problemi di rinvii a causa della Covid-19 \u2013 i bambini con 6 anni o pi\u00f9 hanno l\u2019obbligo di indossare la mascherina a scuola, anche in classe, ma le comunit\u00e0 autonome hanno libert\u00e0 di rendere pi\u00f9 o meno stringenti questa indicazione.\n\nNel Regno Unito \u2013 dove le lezioni sono gi\u00e0 in parte ricominciate \u2013 in generale vale l\u2019obbligo della mascherina per gli studenti delle scuole secondarie negli spazi comuni, ma va sottolineato che in Scozia, Inghilterra, Galle e Irlanda del Nord le precedenti linee guida sono state aggiornate di recente, in senso pi\u00f9 stringente, non senza generare polemiche.\n\nInfine la situazione in Germania cambia molto nei singoli L\u00e4nder, in alcuni dei quali sono gi\u00e0 riprese le lezioni (si sono registrati anche casi sporadici di chiusura di istituti per il pericolo di focolai). In alcuni Stati federali, la mascherina \u00e8 obbligatoria per tutti gli studenti in tutte le scuole, mentre in altri l\u2019obbligo vale solo per gli spazi comuni oppure anche in classe, se non si pu\u00f2 rispettare la distanza di sicurezza.", "lang": "it"}