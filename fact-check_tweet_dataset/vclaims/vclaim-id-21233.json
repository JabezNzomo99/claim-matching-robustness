{"title": "Ma l'Europa ci ha imposto anche il 112 come numero di emergenza?", "subtitle": "Mario Balzanelli, direttore nazionale del 118, dice che non \u00e8 cos\u00ec. Abbiamo verificato", "author": "www.agi.it", "date": "2018-06-19T07:13+0200", "vclaim_id": "vclaim-id-21233", "url": "https://www.agi.it/fact-checking/112_numero_unico_emergenza-4041123/news/2018-06-19/", "vclaim": "Un articolo di Repubblica del 18 giugno affronta il tema dei disservizi causati dall\u2019introduzione del numero unico di emergenza (112), richiesta dalle normative europee. Il direttore nazionale del 118 Mario Balzanelli, intervistato da Repubblica, ha dichiarato tra le altre cose: \u201cl\u2019Ue non ci ha obbligati a sopprimere i vecchi numeri. Nella direttiva con cui l\u2019Unione obbliga i Paesi ad adottare il Nue si legge la parola \u2018parallelamente\u2019. Si sarebbe potuto introdurre il 112 affiancandolo agli altri\u201d.\n\nDal 1998 la Ue ha chiesto agli Stati membri di garantire che tutti i telefoni fissi e mobili potessero chiamare il 112 gratis e, dal 2003, ha imposto (v. art. 26) che gli operatori telefonici debbano fornire ai servizi di emergenza informazioni sul luogo da cui proviene la chiamata, in modo che questi possano individuare rapidamente le vittime degli incidenti.\n\nIl \u201cdecreto Gentiloni\u201d del 2008 aveva affidato la realizzazione del progetto Nue a Polizia e Carabinieri. Era prevista una sperimentazione a Salerno con una semplice linea telefonica unica tra Carabinieri e Polizia digitando il 112 - mentre 118 e 115, ovvero ambulanze e vigili del fuoco, non erano inserite nel numero unico. Ma tale soluzione non riusc\u00ec a bloccare la procedura di infrazione.\n\nQueste sono state evitate grazie alla \u201cbuona volont\u00e0\u201d dimostrata dai governi italiani che, dopo il fallimento del \u201cmodello Salerno\u201d, ne hanno sperimentato un altro, ritenuto di maggior successo. In particolare, in Lombardia \u00e8 stato implementato a partire dal 2009 il \u201cmodello di Varese\u201d, detto anche Nue \u201claico\u201d, cos\u00ec chiamato perch\u00e9 gli operatori non fanno parte di nessuna delle amministrazioni originarie (polizia, carabinieri, vigili del fuoco e ministero della Salute), che riceve e smista tutte le chiamate d\u2019urgenza (112-113-118-115).\n\nSecondo quanto riporta il sito di \u201c112 Italia\u201d, organismo indipendente italiano che dal 2002 si adopera per la conoscenza e l'implementazione del 112 nel nostro Paese, \u201cil modello di Varese, ritenuto un esempio anche a livello Europeo, \u00e8 stato gi\u00e0 esteso alle Centrali Operative Nue 112 di Milano e Brescia, con una copertura totale del territorio della Lombardia. Ora attivo anche nel Lazio (Roma citt\u00e0), Piemonte, Valle d'Aosta, Liguria, Trentino-Alto Adige, Friuli-Venezia-Giulia\u201d. Inoltre \u201c\u00e8 in fase avanzata di realizzazione\u201d anche in Sicilia Orientale, nel Lazio (oltre Roma), in Emilia-Romagna, nelle Marche, in Umbria e in Toscana.\n\nIn alcune citt\u00e0 Italiane (ad esempio Brindisi, Biella, Modena, Rimini, Salerno, Prato) \u00e8 temporaneamente attivo il \u201cmodello Salerno\u201d. Ma, si legge ancora sul sito dedicato al Nue, \u201cquesto modello \u00e8 superato, anche perch\u00e9 con la prossima comunicazione del Nue 112 sui mezzi di emergenza, si avr\u00e0 una concentrazione delle chiamate verso il solo 112\u201d.\n\nOggi, in sintesi, nelle provincie dove \u00e8 stato attivato il 112, il servizio funziona cos\u00ec: una chiamata al 118 o al 115 e via dicendo viene immediatamente presa in carico dal 112, che la processa e la smista. Il bersaglio delle critiche di Balzanelli \u00e8 in particolare il tempo che serve al 112 per smistare le chiamate perch\u00e9, nel caso del 118, \u201c40 secondi per noi vogliono dire vita o morte\u201d.\n\nIn particolare, si sottolinea da Areu, il Numero unico di emergenza - nelle zone in cui oggi \u00e8 attivo - ha in gran parte risolto il problema delle chiamate che non ricevevano risposta, cosa che col 118 e gli altri numeri succedeva spesso a causa delle linee occupate.\n\nHa poi permesso l\u2019immediata localizzazione di chi chiama \u2013 che a volte non sa di preciso dove si trova, si pensi ai salvataggi in montagna o su lunghi tratti stradali \u2013 e il filtro delle chiamate che non sono di vera emergenza (secondo Areu prima del 112 era circa il 50% delle chiamate).\n\nDunque nel complesso il 112 avrebbe sensibilmente migliorato il servizio. In Lombardia poi i tempi di attesa sono vicini ai quattro secondi, anche perch\u00e9, spiega Areu, \u00e8 stata la prima ad avviare il progetto del 112, mentre invece a Roma i tempi di risposta sono ancora molto lunghi. Ma questo, secondo Areu, dipende da disfunzioni a livello locale, su cui dunque si deve intervenire, non da un errore \u201cgenetico\u201d del progetto Nue.\n\nL\u2019Italia avrebbe quindi potuto, teoricamente, creare una struttura che gestisse le chiamate al 112 \u2013 con le modalit\u00e0 prescritte - senza eliminare quelle gi\u00e0 esistenti che rispondevano ai numeri tradizionali (ma ovviamente i costi per lo Stato di personale e struttura sarebbero stati maggiori).\n\nBalzanelli ha ragione nel sostenere che la struttura che l\u2019Italia ha dato al Numero unico di emergenza 112, in particolare la soppressione della risposta di prima istanza da parte del 118 e degli altri numeri tradizionali, sia dipeso dalla volont\u00e0 del legislatore nazionale. L\u2019Unione europea non ha infatti prescritto i dettagli della normativa, ma solo i traguardi che gli Stati membri dovevano raggiungere.\n\nDiverso il discorso sulla bont\u00e0 o meno delle scelte del legislatore, che resta una valutazione discrezionale. Se l\u2019opinione di Balzanelli \u00e8 legittimamente critica, c\u2019\u00e8 chi sostiene \u2013 ad esempio l\u2019Areu Lombardia \u2013 che il 112 abbia nel complesso migliorato la situazione e che le criticit\u00e0 rilevate siano eccezioni che dipendono da disorganizzazione a livello locale.", "lang": "it"}