{"title": "Abolire le tasse universitarie costa davvero 1,6 miliardi come dice Grasso?", "subtitle": "Abbiamo verificato la proposta programmatica dei leader di Leu", "author": "www.agi.it", "date": "2018-01-09T07:13+0100", "vclaim_id": "vclaim-id-7900", "url": "https://www.agi.it/fact-checking/tasse_universitarie_pietro_grasso-3349457/news/2018-01-09/", "vclaim": "Il leader di Liberi e uguali Pietro Grasso ha lanciato una proposta per il programma della sua lista: abolire le tasse universitarie. Il costo, secondo il presidente del Senato, sarebbe di 1,6 miliardi di euro. \u201cAvere un'universit\u00e0 gratuita, come avviene gi\u00e0 in Germania e tanti altri Paesi europei\u201d, sostiene Grasso, \u201csignifica credere davvero sui giovani, non a parole ma con fatti concreti. Ne beneficer\u00e0 il Paese: dare a tutti la possibilit\u00e0 di studiare\u201d.\n\nContrario a questa proposta si \u00e8 gi\u00e0 detto Carlo Calenda. Il ministro dello Sviluppo economico ha dichiarato a Circo Massimo (min. 5\u201915\u201d), trasmissione di Radio Capital, che si tratterebbe di una misura \u201ctrumpiana\u201d. Secondo il ministro infatti sarebbe un \u201csupporto fondamentale alla parte pi\u00f9 ricca del Paese\u201d, perch\u00e9 \u201coggi sono gi\u00e0 esentati gli studenti con reddito basso\u201d. Con la proposta di Grasso, ha proseguito Calenda, a pagare sarebbero tutti gli italiani, cio\u00e8 \u201canche i redditi bassi, che non hanno figli a scuola, devono pagare per poter mandare in molti casi persone che hanno reddito medio a scuola\u201d.\n\nAbbiamo analizzato le dichiarazioni di Grasso e Calenda e questo \u00e8 uno di quei casi nei quali si pu\u00f2 dire che abbiano ragione entrambi.\n\nUna premessa: Grasso non specifica quali tasse universitarie intenda, se cio\u00e8 solo quelle per i corsi di laurea o anche per i dottorati e i master e le altre tipologie di corsi presenti. E neppure se si riferisca ai soli atenei pubblici o anche a quelli privati.\n\nI dati pi\u00f9 recenti del Ministero dell\u2019Istruzione, Universit\u00e0 e Ricerca si riferiscono all\u2019anno accademico 2015/2016. Il costo in quell\u2019anno delle tasse universitarie per gli studenti e le loro famiglie \u00e8 stato pari a 2,8 miliardi (Contribuzione 2016 > Tutti gli atenei sommati > Tabella A > Tutte le modalit\u00e0 distinte). Una cifra ben diversa rispetto a quella riferita da Grasso. Ci sono per\u00f2 diversi aspetti da considerare prima di valutare come errata l\u2019affermazione del presidente del Senato.\n\nInnanzitutto possiamo ipotizzare che il leader di Leu si riferisse al costo previsto per l\u2019anno accademico in corso: l\u2019Istat, nel suo report sui Prezzi al consumo di dicembre 2017, precisa che \u201ca seguito dell\u2019entrata in vigore, nel mese di ottobre 2017, delle nuove norme sulla contribuzione studentesca\u201d il costo delle tasse si ridurr\u00e0 del 39,3%. Questo perch\u00e9 le classi di reddito con esenzione totale o parziale sono state elevate e in questo modo pi\u00f9 studenti di famiglie a reddito basso o medio-basso pagheranno meno tasse.\n\nInsomma, Grasso ha ragione se intende le tasse di tutti i corsi di tutte le universit\u00e0, anche private. Sarebbe invece persino \u201clargo\u201d con i conti se si riferisse alle sole universit\u00e0 statali, non considerando che gi\u00e0 il governo attuale ha ridotto le tasse di quasi il 40%.\n\nAnche se non \u00e8 chiaro a quali contributi si riferisca, Grasso ha ragione quando sostiene che abolire le tasse universitarie costerebbe 1,6 miliardi di euro. Con 1,7 miliardi si potrebbero togliere tutte le tasse per tutti i tipi di corsi universitari sia per gli atenei privati sia per quelli statali. Se invece si riferisse solo alle tasse per i corsi di laurea degli atenei statali, questa cifra si abbasserebbe a meno di un miliardo per il prossimo anno accademico.", "lang": "it"}