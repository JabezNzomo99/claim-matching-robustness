{"title": "Nie, to zdj\u0119cie nie przedstawia szcz\u0105tk\u00f3w Polak\u00f3w zamordowanych przez nacjonalist\u00f3w ukrai\u0144skich", "subtitle": "W sieci kr\u0105\u017cy zdj\u0119cie zbiorowego grobu maj\u0105ce przedstawia\u0107 szcz\u0105tki 10.000 polskich dzieci. Mia\u0142y zgin\u0105\u0107 z r\u0105k nacjonalist\u00f3w ukrai\u0144skich. W rzeczywisto\u015bci zdj\u0119cie nie ma nic wsp\u00f3lnego z tzw. rzezi\u0105 wo\u0142y\u0144sk\u0105, masowymi zbrodniami na Polakach pope\u0142nionymi przez Ukrai\u0144sk\u0105 Armi\u0119 Powsta\u0144cz\u0105 w 1943 r. Wed\u0142ug polskich historyk\u00f3w, zdj\u0119cie przedstawia ofiary niemieckiego totalitaryzmu w", "author": "sprawdzam.afp.com", "date": "2020-06-05T15:59:42+02:00", "vclaim_id": "vclaim-id-65880", "url": "https://sprawdzam.afp.com/nie-zdjecie-nie-przedstawia-szczatkow-polakow-zamordowanych-przez-nacjonalistow-ukrainskich", "vclaim": "Nie, to zdj\u0119cie nie przedstawia szcz\u0105tk\u00f3w Polak\u00f3w zamordowanych przez nacjonalist\u00f3w ukrai\u0144skich\n\nW sieci kr\u0105\u017cy zdj\u0119cie zbiorowego grobu maj\u0105ce przedstawia\u0107 szcz\u0105tki polskich dzieci. Mia\u0142y zgin\u0105\u0107 z r\u0105k nacjonalist\u00f3w ukrai\u0144skich. W rzeczywisto\u015bci zdj\u0119cie nie ma nic wsp\u00f3lnego z tzw. rzezi\u0105 wo\u0142y\u0144sk\u0105, masowymi zbrodniami na Polakach pope\u0142nionymi przez Ukrai\u0144sk\u0105 Armi\u0119 Powsta\u0144cz\u0105 w 1943 r. Wed\u0142ug polskich historyk\u00f3w, zdj\u0119cie przedstawia ofiary niemieckiego totalitaryzmu we W\u0142odzimierzu Wo\u0142y\u0144skim.\n\n- A co mam powiedzie\u0107? W kilku metrach wydobyli\u015bmy ponad 10 000 czaszek ma\u0142ych dzieci. To jedna ze zbiorowych mogi\u0142 jak\u0105 Ukrai\u0144cy zrobili by ukry\u0107 swoje zbrodnie. Polskie wsie by\u0142y liczne w dzieci, niekt\u00f3re rodziny mia\u0142y po dziesi\u0119cioro dzieci - czytamy w po\u015bcie zamieszczonym 30 maja przez u\u017cytkownika Facebooka. \n\n Autor do\u0142\u0105czy\u0142 zdj\u0119cie na kt\u00f3rym wida\u0107 kilkadziesi\u0105t szkielet\u00f3w ludzkich, s\u0142upki i czyje\u015b nogi.\n\n- Mi odbiera g\u0142os gdy m\u00f3wi\u0119, a co dopiero gdy widzia\u0142em czym by\u0142y zabijane. M\u0142otkami w g\u0142ow\u0119, odcinano, skalpowano, ko\u015bci by\u0142y mia\u017cd\u017cone. Cz\u0142owiek takiego czego\u015b nie robi, ba nawet zwierz\u0119, to robili sadystyczni wykonawcy - pisze te\u017c. Tekst nad zdj\u0119ciem zamieszczono w cytacie, ale nie wiadomo kto jest autorem s\u0142\u00f3w.\n\nPost ze zdj\u0119ciem zyska\u0142 ponad trzysta reakcji i ponad tysi\u0105c udost\u0119pnie\u0144. By\u0142 szeroko komentowany, w dyskusji dominowa\u0142y g\u0142osy pot\u0119piaj\u0105ce zbrodnie nacjonalist\u00f3w ukrai\u0144skich i sprzeciw przeciwko zatrudnianiu w Polsce ukrai\u0144skich pracownik\u00f3w.\n\n\u201eBarbarzy\u0144cy, sady\u015bci!!!\u201d, \u201eBestialstwo\u201d lub \u201eA jeszcze nazywaj\u0105 si\u0119 europejczykami!!!!! A jeszcze zachcieli do Europy!!!!! Khazerija!!!!!\u201d, pisali komentuj\u0105cy.\n\n Jeden z u\u017cytkownik\u00f3w pyta\u0142: \u201esk\u0105d wiadomo, \u017ce to Ukrai\u0144cy? A mo\u017ce to Niemcy zabili?\u201d\n\n Post sprowokowa\u0142 te\u017c do dyskusji. Wed\u0142ug niekt\u00f3rych internaut\u00f3w \u201eNiemcy zabijali z broni palnej a Ukrai\u0144cy m\u0142otkami, siekierami i pi\u0142ami\u201d.\n\nWielu u\u017cytkownik\u00f3w wyra\u017ca\u0142o przy okazji antyukrai\u0144skie opinie, oburzali si\u0119, \u017ce po takiej historii, w Polsce w og\u00f3le pracuj\u0105 Ukrai\u0144cy: \u201eDzisiaj miliony im pchamy w gard\u0142a. Gloryfikujemy\u201d, napisa\u0142 oburzony internauta. Inny doda\u0142: \u201eA jeszcze do roboty przyje\u017cd\u017caj\u0105 do Polski, a tyle ludzi wymordowali, Polak\u00f3w dzieci, kobiety. (...) powinni mie\u0107 zakaz wjazdu do Polski\u201d.\n\nNiekt\u00f3rzy wyra\u017cali te\u017c zastrze\u017cenia co do \u017ar\u00f3d\u0142a zdj\u0119cia: \n\n \u201eUkrai\u0144cy byli pod\u0142ymi mordercami ale to info nie podaje \u017cadnych konkret\u00f3w co do miejsca i daty znaleziska, jak dla mnie bezwartosciowa informacja\u201d, napisa\u0142 kto\u015b.\n\nW innych postach o podobnej tre\u015bci pojawiaj\u0105 si\u0119 niejednokrotnie dwa zdj\u0119cia jak tu. Opr\u00f3cz zdj\u0119cia ze szcz\u0105tkami ludzkimi, niekt\u00f3rzy u\u017cytkownicy zamieszczaj\u0105 fotografi\u0119 pustego grobu z napisem: Trupie Pole - Gr\u00f3b - Fotografia nr. 4.\n\nZdj\u0119cie powy\u017cej odnosi si\u0119 do miejsca w kt\u00f3rym rzeczywi\u015bcie dosz\u0142o do rzezi wo\u0142y\u0144skiej. 30 sierpnia 1943 r. na tzw. Trupim Polu, w pobli\u017cu Ostr\u00f3wek, oddzia\u0142y Ukrai\u0144skiej Powsta\u0144czej Armii (UPA) dokona\u0142y mordu na ok. 300 Polakach, g\u0142\u00f3wnie dzieciach. Jednak nieprawd\u0105 jest fakt, i\u017c z r\u0105k ukrai\u0144skich, jak pisze autor posta, zgin\u0119\u0142o w\u00f3wczas 10.000 polskich dzieci.\n\nTo \u017ce nie s\u0105 to szcz\u0105tki dzieci wida\u0107 go\u0142ym okiem. Rozmiar czaszek, piszczeli i ko\u015bci udowych \u015bwiadczy nawet dla laika, \u017ce mamy do czynienia z osobami doros\u0142ymi. Postanowili\u015bmy dowiedzie\u0107 si\u0119 czego\u015b wi\u0119cej o zdj\u0119ciu. Odwrotne wyszukiwanie fotografii przy pomocy rosyjskiej wyszukiwarki Yandex i popularnej wyszukiwarki Google image search szybko wykaza\u0142o, \u017ce zdj\u0119cie ma wiele publikacji i r\u00f3wnie\u017c wiele r\u00f3\u017cni\u0105cych si\u0119 od siebie opis\u00f3w. Najstarszy artyku\u0142 z tym zdj\u0119ciem znale\u017ali\u015bmy w publikacji z pa\u017adziernika 2011 r. na rosyjskoj\u0119zycznej stronie informacyjnej MigNews.com.\n\nZ artyku\u0142u dowiedzieli\u015bmy si\u0119, \u017ce zdj\u0119cie zrobiono w czasie prac ekshumacyjnych w 2011 r. we W\u0142odzimierzu Wo\u0142y\u0144skim na Ukrainie z udzia\u0142em archeolog\u00f3w z Uniwersytetu Miko\u0142aja Kopernika w Toruniu. Skontaktowali\u015bmy si\u0119 z osobami b\u0119d\u0105cymi w\u00f3wczas na miejscu.\n\n- Fotografia zosta\u0142a wykonana w dniu 10 wrze\u015bnia 2011 r. w trakcie ekshumacji prowadzonych we W\u0142odzimierzu Wo\u0142y\u0144skim przez polsko-ukrai\u0144sk\u0105 ekspedycj\u0119 na zlecenie Rady Ochrony Pami\u0119ci Walk i M\u0119cze\u0144stwa, potwierdzi\u0142a nam dr Dominika Siemi\u0144ska, dzi\u015b p.o. naczelnika Wydzia\u0142u Kresowego w Instytucie Pami\u0119ci Narodowej IPN. \n\n - W g\u00f3rnym rogu, po lewej, wida\u0107 na zdj\u0119ciu moje nogi - doda\u0142a. Dzi\u0119ki jej uprzejmo\u015bci uzyskali\u015bmy dost\u0119p do innych zdj\u0119\u0107 zrobionych tego samego dnia w tym samym miejscu. Jedno z nich z tabliczk\u0105 grobu publikujemy poni\u017cej.\n\n- To gr\u00f3b oznaczony nr 1, odkryli\u015bmy w nim szcz\u0105tki 514 os\u00f3b - kobiet, m\u0119\u017cczyzn i dzieci. O rozmiarach ok. 21 na 3 metr\u00f3w. Z ca\u0142\u0105 pewno\u015bci\u0105 nie s\u0105 to ofiary rzezi wo\u0142y\u0144skiej, m\u00f3wi nam. Na 99% (bo w historii nigdy nie ma pewno\u015bci stuprocentowej), to ofiary zbrodni niemieckich. W przeciwie\u0144stwie do nas, badacze ukrai\u0144scy nie wykluczaj\u0105, \u017ce mog\u0105 tam te\u017c by\u0107 ofiary zbrodni sowieckich. Czyli mo\u017cna m\u00f3wi\u0107 o ofiarach dw\u00f3ch totalitaryzm\u00f3w: niemieckiego i sowieckiego, a z pewno\u015bci\u0105 nie nacjonalistycznej armii UPA kt\u00f3ra sta\u0142a za rzezi\u0105 wo\u0142y\u0144sk\u0105.\n\n- Niewiele wiadomo kim s\u0105 ofiary we W\u0142odzimierzu Wo\u0142y\u0144skim. Na terenie \u015bredniowiecznego grodziska w tym mie\u015bcie, w XIX wieku, zosta\u0142o wybudowane wi\u0119zienie, kt\u00f3re funkcjonowa\u0142o do 1945 roku. Od wrze\u015bnia 1939 r. do czerwca 1940, miasto okupowa\u0142y w\u0142adze sowieckie. Pod zamkiem chowane by\u0142y ofiary zbrodni pope\u0142nionych przez NKWD. Po ataku Niemiec na Zwi\u0105zek Radziecki, Niemcy przej\u0119li wi\u0119zienie kt\u00f3re okupowali do 1944 r. I to z tego okresu datujemy ten gr\u00f3b, m\u00f3wi dr Siemi\u0144ska.\n\n - Wiemy to po r\u00f3wnomiernym u\u0142o\u017ceniu szcz\u0105tek. Osoby te wchodzi\u0142y do wykopanego grobu, kazano im si\u0119 k\u0142a\u015b\u0107 i zabijano je na le\u017c\u0105co, z broni do kt\u00f3rej u\u017cywano niemieckiej amunicji.\n\n- To \u017ce zgin\u0119\u0142y na miejscu w grobie wiemy te\u017c po liczbie znalezionych \u0142usek po nabojach, niemal\u017ce r\u00f3wnej liczbie ofiar. To dow\u00f3d na to, \u017ce osoby zabijano ju\u017c w samym dole, \u0142uski bowiem po strzale spada\u0142y do \u015brodka. Po czym do do\u0142u oprawcy wprowadzali kolejne osoby, do kolejnej egzekucji na le\u017c\u0105co. Sowieci zabijali inaczej, cz\u0119sto w innym miejscu, a ofiary przewo\u017cono i chaotycznie wrzucano do do\u0142\u00f3w. Zabijano te\u017c najcz\u0119\u015bciej strza\u0142em w potylic\u0119 - t\u0142umaczy nam dr Siemi\u0144ska. \n\n - Nie znale\u017ali\u015bmy te\u017c \u017cadnych dokument\u00f3w. W kilku przypadkach, przy szkieletach, znaleziono niewielkie pozosta\u0142o\u015bci ubra\u0144 w postaci fragment\u00f3w zbutwia\u0142ych tkanin, przy kilku szkieletach za\u015b po kilka guzik\u00f3w od odzie\u017cy,4 fragmenty okular\u00f3w, grzebienie plastikowe i 2 szczotki do z\u0119b\u00f3w, 2 metalowe klamry do pask\u00f3w, 8 monet polskich i 22 monety kopiejkowe z okresu mi\u0119dzywojennego. Przy szkielecie kobiety oznaczonym nr 105 znaleziono 12 z\u0142otych monet (6 monet 10- i 6 monet 5-rublowych z lat 1897-1902). By\u0107 mo\u017ce zosta\u0142y one zaszyte w ubraniu lub ukryte we w\u0142osach. Znaleziono tylko jedn\u0105 z\u0142ot\u0105 obr\u0105czk\u0119. Przy szkielecie nr 414 znaleziono polskie guziki marynarskie wed\u0142ug wzoru z 1920 roku oraz fragment sk\u00f3rzanej odzie\u017cy. To \u015bwiadczy o tym, \u017ce ofiary najpierw rozbierano. By\u0142o to te\u017c charakterystyczne dla mord\u00f3w pope\u0142nianych przez Niemc\u00f3w na ludno\u015bci cywilnej w tym regionie.\n\nW artyku\u0142ach o rzezi wo\u0142y\u0144skiej od lat pojawia si\u0119 inne zdj\u0119cie r\u00f3wnie\u017c nie maj\u0105ce niczego wsp\u00f3lnego z ofiarami zbrodni pope\u0142nionych przez UPA na Polakach w 1943 r. na Ukrainie. Pojawi\u0142o sie ono nawet na ok\u0142adce ksi\u0105\u017cki \u201eLudob\u00f3jstwo UPA na ludno\u015bci polskiej\u201d. Ksi\u0105\u017cka z wyrwanym z kontekstu zdj\u0119ciem do dzi\u015b jest w sprzeda\u017cy.\n\nZdj\u0119cie ma przedstawia\u0107 zamordowane dzieci na Wo\u0142yniu gdzie dosz\u0142o do masowych zbrodni na Polakach. W rzeczywisto\u015bci zrobiono je dwadzie\u015bcia lat wcze\u015bniej we wsi pod Radomiem. Zrobi\u0142 je 12 wrze\u015bnia 1923 roku, w lesie w Anton\u00f3wce, policyjny fotograf jako materia\u0142 do \u015bledztwa. Przedstawia czw\u00f3rk\u0119 dzieci zamordowanych przez swoj\u0105 matk\u0119 Mariann\u0119 Doli\u0144ska. Ta niespe\u0142na rozumu kobieta dokona\u0142a mordu w obawie gro\u017c\u0105cej \u015bmierci g\u0142odowej, jak zezna\u0142a w \u015bledztwie.\n\nW 2007 r. na podstawie tego zdj\u0119cia mia\u0142 te\u017c powsta\u0107 pomnik ofiar UPA. Projekt autorstwa znanego rze\u017abiarza Mariana Koniecznego nawi\u0105zywa\u0142 do czw\u00f3rki dzieci przymocowanych do drzewa. Dziennik Rzeczpospolita opisa\u0142 w\u00f3wczas prawdziw\u0105 histori\u0119 zdj\u0119cia, kt\u00f3re sta\u0142o si\u0119 w latach 90 dy\u017curnym symbolem ludob\u00f3jstwa.\n\n- Fa\u0142szywy opis, prawdziwe zbrodnie. Nie wiadomo, kto i kiedy zacz\u0105\u0142 przedstawia\u0107 fa\u0142szywie opisane zdj\u0119cie jako dow\u00f3d zbrodni na Polakach z 1943 r. Nast\u0119pne osoby w \u0142a\u0144cuchu, kt\u00f3re je upowszechnia\u0142y, dzia\u0142a\u0142y nie\u015bwiadome tego, w dobrej wierze - czytamy.\n\nDziennik opublikowa\u0142 jeszcze inne zdj\u0119cia z miejsca zbrodni, kt\u00f3re mo\u017cna zobaczy\u0107 pod tym linkiem.\n\nW czasach komunistycznych temat rzezi wo\u0142y\u0144skiej by\u0142 jednym z temat\u00f3w tabu. P\u00f3\u017ane odk\u0142amywanie bolesnej historii sta\u0142o si\u0119 przedmiotem wielu przek\u0142ama\u0144. W mocnych barwach histori\u0119 przedstawia re\u017cyser Wojciech Smarzowski w filmie pt. \u201eWo\u0142y\u0144\u201d.", "lang": "pl"}