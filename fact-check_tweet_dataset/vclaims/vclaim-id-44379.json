{"title": "L\u2019Italia \u00e8 davvero l\u2019unico Paese Ue ad aver bloccato i voli da e per la Cina?", "subtitle": "", "author": "pagellapolitica.it", "date": null, "vclaim_id": "vclaim-id-44379", "url": "https://pagellapolitica.it/dichiarazioni/8511/litalia-e-davvero-lunico-paese-ue-ad-aver-bloccato-i-voli-da-e-per-la-cina", "vclaim": "\u00abIl ministro Speranza ha gi\u00e0 adottato un\u2019ordinanza che chiude il traffico aereo da e per la Cina. A quanto ci risulta siamo il primo Paese dell\u2019Unione europea in particolare che adotta una misura cautelativa di questo genere\u00bb (min. -16:54)\n\nConte ha anche annunciato (min. -16:54) un provvedimento che \u00abchiude il traffico aereo da e per la Cina\u00bb. \u00abA quanto ci risulta, siamo il primo Paese dell\u2019Unione europea in particolare che adotta una misura cautelativa di questo genere\u00bb, ha poi aggiunto il presidente del Consiglio.\n\nConte ha ragione? Abbiamo verificato ed \u00e8 vero: ad oggi l\u2019Italia \u00e8 l\u2019unico Paese Ue ad aver adottato un provvedimento simile.\n\nIl 31 gennaio 2020, l\u2019Ente nazionale per l\u2019aviazione civile (Enac) \u2013 che, tra le altre cose, agisce come autorit\u00e0 unica di vigilanza e controllo nel settore dell\u2019aviazione civile in Italia \u2013 ha pubblicato un comunicato stampa in cui ha annunciato il blocco dei voli aerei provenienti dalla Cina e diretti verso il Paese asiatico, dove in questi giorni si sta concentrando il contagio del nuovo coronavirus.\n\n\u00abGli aeromobili che erano gi\u00e0 in volo prima dell\u2019emissione del Notam ( ) di sospensione \u2013 ha sottolineato l\u2019Enac \u2013 sono stati autorizzati ad atterrare presso gli scali di Roma Fiumicino e Milano Malpensa dove sono presenti le strutture sanitarie deputate ad accogliere i passeggeri per effettuare i controlli previsti\u00bb.\n\nPagella Politica ha contattato l\u2019Enac per e-mail, che ha confermato quanto detto da Conte: al pomeriggio del 31 gennaio 2020, \u00abl\u2019Italia \u00e8 l\u2019unico Paese europeo ad aver bloccato i voli da e per la Cina\u00bb, ha specificato l\u2019ente.\n\nCome ha confermato l\u2019Enac stessa a Pagella Politica, \u00e8 comunque possibile riuscire a raggiungere la Cina o tornare in Italia dalla Cina, facendo scalo in aeroporti di altri Paesi, dove non \u00e8 previsto un divieto come quello italiano e dove molto probabilmente si verrebbe sottoposti a controlli sanitari per evitare la diffusione del contagio.\n\nDiverse compagnie aeree, europee e non, hanno gi\u00e0 da giorni deciso di sospendere i propri voli da e verso la Cina, o hanno annunciato di voler introdurre alcune forme di restrizioni nell\u2019immediato futuro. Tra queste, come ha spiegato in un\u2019analisi sul tema l\u2019agenzia stampa il 31 gennaio, ci sono anche British Airways, AirAsia, Delta, Finnair, Klm, United Airlines e Lufthansa.\n\nIl presidente del Consiglio Giuseppe Conte ha detto in conferenza stampa che l\u2019Italia \u00e8 il primo Paese europeo dell\u2019Unione europea ad aver sospeso i voli da e per la Cina. Abbiamo contattato l\u2019Ente nazionale per l\u2019aviazione civile che ci ha confermato la veridicit\u00e0 di questa affermazione.", "lang": "it"}