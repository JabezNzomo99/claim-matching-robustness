{"title": "Su furti e rapine in Italia siamo messi cos\u00ec male come sostiene Berlusconi?", "subtitle": "Il leader di Forza Italia durante la presentazione del libro di Bruno Vespa ha dato alcune cifre sui reati sostenendo che sono senza precedenti. Abbiamo verificato", "author": "www.agi.it", "date": null, "vclaim_id": "vclaim-id-3407", "url": "https://www.agi.it/fact-checking/furti_rapine_cifre_berlusconi-3273611/news/2017-12-15/", "vclaim": "L\u2019ex presidente del Consiglio e leader di Forza Italia, Silvio Berlusconi, lo scorso 13 dicembre, durante la presentazione del nuovo libro di Bruno Vespa a Roma, tra le altre cose ha dichiarato (min. 1.02\u201948\u201d): \u201cI reati di strada sono uno al minuto, furti in appartamento uno ogni due minuti, furti di automobili e motocicli uno ogni tre minuti, furti nei negozi uno ogni cinque minuti, via via fino ad arrivare addirittura a una rapina ogni 16 ore. Questo non \u00e8 mai successo prima in Italia\u201d.\n\nLa situazione \u00e8 in realt\u00e0 in netto miglioramento da anni e in passato i \u201critmi\u201d dei reati erano ancora pi\u00f9 alti. Anche nell\u2019anno \u201cmigliore\u201d dell\u2019ultimo governo Berlusconi, dal punto di vista dei reati denunciati, i \u201critmi\u201d erano sostanzialmente gli stessi di quelli attuali.\n\nIn un anno ci sono 525.600 minuti. Perch\u00e9 Berlusconi abbia ragione ci devono dunque essere stati 525.600 reati di strada, 262.800 furti in appartamento, 175.200 furti di automobili e motocicli, e 105.120 furti in negozio.\n\nPer quanto riguarda i reati di strada si pone il problema dell\u2019assenza di una definizione di legge. Con \u201creati di strada\u201d si intendono comunemente borseggi e scippi (l\u2019Istat non utilizza le categorie \u201cscippo\u201d o \u201cborseggio\u201d, ma quelle del codice penale \u2013 in buona parte sovrapponibili \u2013 di furto con strappo e furto con destrezza). Possono tuttavia essere ricompresi nell\u2019insieme anche i furti in auto in sosta, o furti di motorini, moto e macchine, e le rapine in strada.\n\nAdottando questa seconda definizione, pi\u00f9 larga, sommiamo allora i furti con strappo (16.672), quelli con destrezza (162.154), i furti in auto in sosta (178.283), i furti di motorini (14.589), moto (30.839) e auto (110.556) e le rapine in strada (18.020). Il totale del 2016 \u00e8 di 531.113 \u201creati di strada\u201d, anche un po\u2019 di pi\u00f9 dei 525.600 minuti dell\u2019anno. Dunque Berlusconi ha ragione.\n\nNel 2016 i furti in appartamento (\u201cin abitazione\u201d, secondo la definizione Istat) denunciati sono stati 214.053. Siamo lontani dai 262.800 che sarebbero necessari, ma facendo il calcolo si pu\u00f2 dire che c\u2019\u00e8 un furto in appartamento ogni 2,45 minuti. Non molto diverso da quanto sostenuto dall\u2019ex Cavaliere.\n\nNel 2016 i furti di automobili, come gi\u00e0 detto, sono stati 110.556 e quelli di motocicli 30.839. Il totale \u00e8 di 141.395. Di nuovo siamo al di sotto dei 175.200 che sarebbero necessari perch\u00e9 fossero esattamente uno ogni 3 minuti, ma facendo i calcoli risulta comunque che ne avviene uno ogni 3,7 minuti. Berlusconi \u00e8 di nuovo impreciso, ma non di molto.\n\nI \u201cfurti in esercizi commerciali\u201d, sempre nel 2016, sono stati 95.814. Anche in questo caso sono meno di quanti sarebbero necessari (105.120) perch\u00e9 l\u2019affermazione di Berlusconi fosse precisa, ma di nuovo la distanza \u2013 in termini di secondi \u2013 non \u00e8 enorme: l\u2019anno scorso abbiamo avuto un furto in negozio ogni 5,48 minuti.\n\nNel 2016 ci sono state 32.918 rapine. L\u2019affermazione di Berlusconi \u00e8 dunque clamorosamente sbagliata, ma \u00e8 probabile che il leader di Forza Italia si sia semplicemente confuso parlando di \u201core\u201d invece che di \u201cminuti\u201d. Infatti facendo i calcoli risulta l\u2019anno scorso esattamente una rapina denunciata ogni 15,96 minuti.\n\nBerlusconi con questi numeri, e soprattutto con l\u2019affermazione secondo cui saremmo di fronte a una situazione inedita per il Paese, sostiene che ci sia stato un aumento della criminalit\u00e0. In realt\u00e0 \u00e8 l\u2019esatto contrario, i reati sono in netto calo da diversi anni.\n\nPrendiamo i furti e le rapine, su cui si \u00e8 soffermato l\u2019ex presidente del Consiglio, gli omicidi e il totale dei reati e vediamo come sono andate le cose negli ultimi 10 anni.\n\nI furti in totale erano 1.636.656 nel 2007. Sono scesi nel biennio successivo, fino al minimo di 1.318.076. Dal 2010 hanno ricominciato a risalire, fino al dato del 2014 di 1.573.213. Nel 2015 il totale \u00e8 calato a 1.463.527 e nel 2016 \u00e8 ulteriormente sceso a 1.346.630.\n\nLe rapine denunciate erano 51.210 nel 2007 e da l\u00ec in poi sono costantemente diminuite fino al 2010 (33.754). Dal 2011 al 2013 sono nuovamente aumentate, arrivando a 43.754, e successivamente sono nuovamente calate: 39.236 nel 2014, 35.068 nel 2015 e 32.918 nel 2016.\n\nIl totale dei reati denunciati nel 2007 ammontava a 2.933.146. Dopo essere calato fino al 2010 incluso (2.621.019) \u00e8 risalito fino al 2013 (2.892.155). Da quell\u2019anno il calo \u00e8 stato progressivo, a 2.812.936 nel 2014, 2.687.249 nel 2015 e 2.487.389 nel 2016.\n\nPer rendere pi\u00f9 chiara la questione, facciamo un confronto col 2010, anno in cui governava Berlusconi e che \u2013 escluso il 2016 \u2013 ha fatto segnare il totale pi\u00f9 basso di reati denunciati dell\u2019ultimo decennio.\n\nCompletamente falsa invece l\u2019affermazione secondo cui \u201cquesto non \u00e8 mai successo prima in Italia\u201d. Come abbiamo visto, negli ultimi anni i reati sono in calo sia nel totale che nelle figure che destano maggiore allarme sociale (omicidi, rapine, furti).\n\nDunque \u00e8 ovvio che anche nel recente passato \u201cquesto\u201d, cio\u00e8 il tasso di certi reati al minuto, sia successo. Come abbiamo visto, anche nell\u2019anno \u201cmigliore\u201d da questo punto di vista dell\u2019ultimo governo Berlusconi i numeri erano simili.", "lang": "it"}