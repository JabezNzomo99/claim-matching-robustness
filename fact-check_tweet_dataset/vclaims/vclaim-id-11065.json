{"title": "Czy Australia zahamowa\u0142a nap\u0142yw emigrant\u00f3w?", "subtitle": "Czy Australia zahamowa\u0142a nap\u0142yw emigrant\u00f3w? Sprawdzamy co na ten temat powiedzia\u0142 Mariusz B\u0142aszczak. Czy jego s\u0142owa s\u0105 zgodne z prawd\u0105?", "author": "demagog.org.pl", "date": null, "vclaim_id": "vclaim-id-11065", "url": "https://demagog.org.pl/wypowiedzi/czy-australia-zahamowala-naplyw-emigrantow/", "vclaim": "Pierwsza cz\u0119\u015b\u0107 wypowiedzi: \u201cNale\u017cy bra\u0107 przyk\u0142ad z innych pa\u0144stw, np. z Australii\u201d jest opini\u0105 i zgodnie z metodologi\u0105 nie zosta\u0142a poddana weryfikacji.\n\nZgodnie ze s\u0142ownikiem PWN, emigracja to wyjazd z ojczystego kraju do innego pa\u0144stwa w celu osiedlenia si\u0119 w nim. Z kolei imigracja, to nap\u0142yw ludno\u015bci obcej do jakiego\u015b kraju w celu osiedlenia si\u0119 w nim. Wskazujemy b\u0142\u0105d poj\u0119ciowy ministra B\u0142aszczaka i zak\u0142adamy, \u017ce mia\u0142 on na my\u015bli proces nap\u0142ywu imigrant\u00f3w do Australii.\n\n\n\nW 2012 roku, 17 202 imigrant\u00f3w przyp\u0142yn\u0119\u0142o \u0142odziami do Australii, z kolei w pierwszej po\u0142owie 2013 roku by\u0142o 13108 os\u00f3b. Z tego powodu, Australia w 2013 r. oficjalnie zadecydowa\u0142a o tym, by zakaza\u0107 tzw. \u201cboat people\u201d, czyli uchod\u017acom pr\u00f3buj\u0105cym nielegalnie dosta\u0107 si\u0119 do Australii \u0142odziami, dobija\u0107 do brzegu.\n\nImigranci zawracani s\u0105 do Papui Nowej Gwinei oraz na Nauru, z kt\u00f3rymi to Australia zawar\u0142a umow\u0119, po uprzednim \u201caresztowaniu\u201d czy raczej \u201czatrzymaniu\u201d w przeznaczonych do tego miejscach (ang. detention centre). Jak wynika z danych dost\u0119pnych na stronie australijskiego Asylum Seeker Resource Center, Australia swoj\u0105 decyzj\u0105 zahamowa\u0142a nap\u0142yw imigrant\u00f3w do kraju, a ich liczba spada z miesi\u0105ca na miesi\u0105c.\n\nW zwi\u0105zku z powy\u017cszym wypowied\u017a Ministra Mariusz B\u0142aszczaka zosta\u0142a uznana za prawdziw\u0105.", "lang": "pl"}