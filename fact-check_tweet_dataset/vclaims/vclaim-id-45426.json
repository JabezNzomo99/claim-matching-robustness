{"title": "Letta ha ragione: la crisi del coronavirus sar\u00e0 la peggiore degli ultimi decenni", "subtitle": "", "author": "pagellapolitica.it", "date": null, "vclaim_id": "vclaim-id-45426", "url": "https://pagellapolitica.it/dichiarazioni/8644/letta-ha-ragione-la-crisi-del-coronavirus-sara-la-peggiore-degli-ultimi-decenni", "vclaim": "Le parole dell\u2019ex presidente del Consiglio poggiano evidentemente su previsioni, visto che l\u2019anno \u00e8 ancora in corso. E, come ha scritto Banca d\u2019Italia nella sua relazione annuale, pubblicata il 29 maggio, nelle condizioni attuali \u00abformulare previsioni macroeconomiche diventa estremamente arduo\u00bb.\n\nPer il 2020 il governo ha previsto nel Documento di economia e finanza, approvato il 24 aprile, un calo del Pil dell\u20198 per cento. L\u2019Istat ha stimato, nelle sue previsioni pubblicate l\u20198 giugno, una contrazione del Pil italiano dell\u20198,3 per cento. Stime leggermente pi\u00f9 pessimistiche sono state fornite dal Fondo monetario internazionale (-9,1 per cento) e dalla Commissione europea (-9,5 per cento).\n\nIl database Eurostat, che per l\u2019Italia riceve i dati dall\u2019Istat, riporta i dati dal 1996 al 2019, che comprendono quindi la crisi finanziaria del 2008 e quella dei debiti sovrani del 2010-2011. Il Pil italiano, nei 23 anni presi in considerazione, ha avuto il segno negativo quattro volte, in conseguenza di queste crisi: nel 2008 (-1 per cento), nel 2009 (-5,3 per cento), nel 2012 (-3 per cento) e nel 2013 (-1,8 per cento).\n\nSe allarghiamo lo sguardo alle altre due gravi crisi che hanno colpito l\u2019Italia nel secondo dopoguerra, quella petrolifera del 1973 e quella della lira del 1992, vediamo nel database della Banca Mondiale che anche in questi casi il Pil non \u00e8 mai crollato tanto quanto si prevede accada nel 2020. Dopo la crisi petrolifera, infatti, il Pil italiano cal\u00f2 nel 1975 del 2,1 per cento, e dopo la crisi della lira cal\u00f2 nel 1993 dello 0,9 per cento.\n\nIl Pil dell\u2019Italia a prezzi correnti nel 2019 \u00e8 stato pari a 1.787,7 miliardi di euro e, secondo quanto riporta* il database della direzione generale degli Affari economici e finanziari della Commissione europea (Ameco), nel 2020 dovrebbe calare a 1.631,7 miliardi di euro.\n\nIn ogni caso si tratta del calo pi\u00f9 consistente dal 1946: finora il calo maggiore era stato quello registrato tra 2008 e 2009 (da 1.637,7 a 1.577,3 miliardi di euro), quando il Pil era diminuito di 60 miliardi.\n\nLetta ha quindi sostanzialmente ragione anche se, utilizzando preferibilmente la fonte non governativa come abbiamo fatto finora, il \u201cboom\u201d del debito pubblico in rapporto al Pil \u00e8 addirittura superiore a quello da lui riportato: dal 135 per cento a quasi il 160 per cento.\n\nEnrico Letta, intervistato il 9 giugno, ha sostenuto che quella del 2020 sar\u00e0 la crisi peggiore per l\u2019Italia rispetto a quelle del passato, che in un colpo solo l\u2019Italia perder\u00e0 150 miliardi, cio\u00e8 il 10 per cento della ricchezza nazionale, e il debito pubblico schizzer\u00e0 dal 135 al 155 per cento del Pil.\n\nLe varie affermazioni sono, al netto di alcune leggere imprecisioni, tutte corrette: il calo previsto del Pil nel 2020 (-8,3 per cento secondo l\u2019Istat) sar\u00e0 il peggiore di sempre per l\u2019Italia repubblicana. I miliardi persi saranno, secondo la Commissione europea, 156, che corrispondono all\u20198,7 per cento del Reddito nazionale lordo. Il debito pubblico poi, sempre secondo la Commissione, passer\u00e0 dal 135 per cento a quasi il 160 per cento del Pil.", "lang": "it"}