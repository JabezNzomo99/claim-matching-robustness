{"title": "Nie, ameryka\u0144ski miliarder nie ma takich plan\u00f3w", "subtitle": "Prawie 30 tys. wy\u015bwietle\u0144 ma film, w kt\u00f3rym ameryka\u0144ski miliarder mia\u0142 rzekomo powiedzie\u0107 o swoich planach ograniczenia ludno\u015bci o 3 miliardy. To manipulacja. T\u0142umaczenie lektora nie ma nic wsp\u00f3lnego z tym, co m\u00f3wi\u0142 Bill Gates na konferencji TED w 2015 r.", "author": "sprawdzam.afp.com", "date": "2020-05-15T15:08:09+02:00", "vclaim_id": "vclaim-id-58426", "url": "https://sprawdzam.afp.com/nie-amerykanski-miliarder-nie-ma-takich-planow", "vclaim": "Nie, ameryka\u0144ski miliarder nie ma takich plan\u00f3w\n\nPrawie 30 tys. wy\u015bwietle\u0144 ma film, w kt\u00f3rym ameryka\u0144ski miliarder mia\u0142 rzekomo powiedzie\u0107 o swoich planach ograniczenia ludno\u015bci o 3 miliardy. To manipulacja. T\u0142umaczenie lektora nie ma nic wsp\u00f3lnego z tym, co m\u00f3wi\u0142 Bill Gates na konferencji TED w 2015 r.\n\nPost na Facebooku zosta\u0142 opublikowany 11 maja. Przedstawia film, w kt\u00f3rym wyst\u0119puje ameryka\u0144ski miliarder. Nie s\u0142ycha\u0107 co m\u00f3wi. Zamiast niego s\u0142yszymy s\u0142owa polskiego lektora.\n\n- To jaki\u015b szaleniec - pisze u\u017cytkowniczka Facebooka. - Bill Gates m\u00f3wi ju\u017c w 2015 r., w jaki spos\u00f3b planuje ograniczy\u0107 liczb\u0119 ludno\u015bci o 3 miliardy ludzi - czytamy dalej w tre\u015bci.\n\nPost ma ponad 1,4 tys. udost\u0119pnie\u0144 i ponad 31 tys. wy\u015bwietle\u0144.\n\nTo za\u0142o\u017cyciel Microsoftu i jeden z najbogatszych ludzi na \u015bwiecie. Wsp\u00f3lnie z \u017con\u0105 Melind\u0105 Gates prowadzi najwi\u0119ksz\u0105 fundacj\u0119 filantropijn\u0105 na \u015bwiecie, kt\u00f3ra zajmuje si\u0119 m.in. walk\u0105 z AIDS oraz bied\u0105 n\u0119kaj\u0105c\u0105 Trzeci \u015awiat. Gates i jego \u017cona zainwestowali miliardy dolar\u00f3w w badania i opracowanie szczepionek, by zmniejszy\u0107 \u015bmiertelno\u015b\u0107 dzieci na \u015bwiecie.\n\nW filmie lektor sugeruje, \u017ce Gates wymy\u015bli\u0142 nowego wirusa, w celu ograniczenia liczby ludzko\u015bci. M\u00f3wi m.in. o eboli, rozpylaniu ci\u0119\u017ckich metali, przesy\u0142aniu raport\u00f3w lo\u017cy maso\u0144skiej i aborcji dzieci z autyzmem.\n\nW dzisiejszych czasach najskuteczniejszym sposobem na depopulacj\u0119 nie jest wojna nuklearna, tylko zainicjowanie pandemii nowego gro\u017anego wirusa.\n\nB\u00f3g rozpozna swoich. Tylko jednostki o najczystszych sercach b\u0119d\u0105 mog\u0142y prze\u017cy\u0107 kryzys i utworzy\u0107 nowy porz\u0105dek \u015bwiata.\n\nGrupa in\u017cynier\u00f3w biologicznych, kt\u00f3ra stworzy\u0142a wirusa, sama pad\u0142a ofiara jego skuteczno\u015bci. (...) Brakowa\u0142o dzieci, na kt\u00f3rych mo\u017cna by\u0142oby testowa\u0107 skuteczno\u015b\u0107 wirusa.\n\nOg\u00f3lno\u015bwiatowa epidemia podniesie dobrobyt pozosta\u0142ej cz\u0119\u015bci ludzko\u015bci o ponad 3 biliony dolar\u00f3w oraz usunie z planety ponad 3 miliardy jednostek nadwy\u017cki demograficznej. (...) Zdalna kontrola umys\u0142\u00f3w oraz pe\u0142na inwigilacja zredukuj\u0105 nier\u00f3wno\u015bci i uczyni\u0105 \u015bwiat lepszym, sprawiedliwszym oraz bezpieczniejszym.\n\nTo b\u0142\u0119dne t\u0142umaczenie. Oryginalny film mo\u017cna odszuka\u0107 w sieci. Zosta\u0142 on opublikowany na stronie s\u0142ynnego TED (Technology, Entertainment, Design).\n\nTo fragment konferencji z marca 2015 r., w kt\u00f3rej miliarder bra\u0142 udzia\u0142. Gates m\u00f3wi\u0142 m.in. o zagro\u017ceniach, jakie b\u0119dzie mog\u0142a przynie\u015b\u0107 nowa epidemia. Przyjrzeli\u015bmy si\u0119 fragmentom jego wypowiedzi. \u017badna z nich nie ma nic wsp\u00f3lnego z tym, co m\u00f3wi lektor w opublikowanym na Facebooku filmie.\n\nBrak przygotowania mo\u017ce spowodowa\u0107, \u017ce nast\u0119pna epidemia b\u0119dzie du\u017co gro\u017aniejsza ni\u017c Ebola. Popatrzmy na rozw\u00f3j Eboli w tym roku. Oko\u0142o 10 tys. ludzi zmar\u0142o. Prawie wszyscy pochodzili z trzech kraj\u00f3w zachodniej Afryki.\n\nS\u0105 trzy powody dlaczego nie rozprzestrzeni\u0142a si\u0119 bardziej. Pierwszym jest heroiczna praca personelu medycznego. Odszukali chorych ludzi i zapobiegli kolejnym zara\u017ceniom. Drugim jest natura wirusa. Ebola nie rozprzestrzenia si\u0119 przez powietrze i zanim zacznie by\u0107 zara\u017aliwa wi\u0119kszo\u015b\u0107 ludzi b\u0119dzie ob\u0142o\u017cnie chora.\n\nPo trzecie, nie dosta\u0142a si\u0119 do wielu miast. To po prostu by\u0142o szcz\u0119\u015bcie. Je\u015bli dosta\u0142aby si\u0119 do wi\u0119kszej liczby miast, zachorowa\u0144 by\u0142oby znacznie wi\u0119cej.\n\nNast\u0119pnym razem mo\u017cemy nie mie\u0107 tyle szcz\u0119\u015bcia. Pojawi si\u0119 wirus, kt\u00f3ry pomimo zaka\u017cenia, pozwala czu\u0107 si\u0119 na tyle dobrze by wsi\u0105\u015b\u0107 do samolotu albo przej\u015b\u0107 si\u0119 na rynek. \u0179r\u00f3d\u0142em wirusa mo\u017ce by\u0107 natura, tak jak Ebola albo bioterroryzm. S\u0105 rzeczy, kt\u00f3re mog\u0105 dos\u0142ownie pogorszy\u0107 spraw\u0119 tysi\u0105ckrotnie.\n\nCo jest kluczowe? Po pierwsze, potrzebujemy silnej opieki zdrowotnej w biednych krajach. \u017beby matki mog\u0142y bezpiecznie rodzi\u0107, a dzieci dosta\u0142y szczepionki. Wtedy bardzo wcze\u015bnie wykryjemy wybuch epidemii.\n\nNie znam dok\u0142adnych koszt\u00f3w, ale jestem przekonany, \u017ce b\u0119d\u0105 one niskie w por\u00f3wnaniu z potencjalnymi szkodami.\n\nCa\u0142y film z konferencji i transkrypcja w j\u0119zyku polskim dost\u0119pne s\u0105 na stronach TED.", "lang": "pl"}