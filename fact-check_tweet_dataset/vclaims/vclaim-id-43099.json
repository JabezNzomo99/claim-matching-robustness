{"title": "Nei, \u00abErik\u00bb gikk ikke fra arbeidsledig til million\u00e6r p\u00e5 8 uker", "subtitle": "En artikkel som er publisert p\u00e5 en falsk VG-side, oppfordrer leserne til \u00e5 registrere seg til svindelprogrammet Libra Method.", "author": "www.faktisk.no", "date": null, "vclaim_id": "vclaim-id-43099", "url": "https://www.faktisk.no/faktasjekker/vw8/nei-erik-gikk-ikke-fra-arbeidsledig-til-millionaer-pa-8-uker", "vclaim": "En falsk VG-artikkel forteller om 28 \u00e5r gamle \u00abErik Gullberg\u00bb fra Bergen, som skal ha g\u00e5tt fra arbeidsledig til million\u00e6r ved hjelp av automatisk handel med kryptovaluta.\n\nFaktisk.no har tidligere skrevet om en rekke lignende falske artikler, som blant annet har utnyttet Olav Thon, hotelleier Petter Stordalen og statsminister Erna Solberg samt troverdige medier som NRK, CNN og Dagbladet:\n\nDenne gangen er ikke artikkelens hovedperson like kjent, men innholdet er like oppdiktet. Flere m\u00f8nstre fra de tidligere artiklene g\u00e5r dessuten i reprise her.\n\nDet sirkulerer en rekke falske nyhetsartikler om raske penger ved hjelp av kryptovalutaprogrammer som Libra Method, Bitcoin Revolution, Bitcoin Code m.fl.\n\nDet italienske finanstilsynet har utstedt en markedsadvarsel om Bitcoin Code.\n\nFlere kjente norske personer og store mediehus har, uten medvirkning, blitt utnyttet i disse falske artiklene det siste \u00e5ret. Form\u00e5let er \u00e5 lokke lesere til \u00e5 registrere seg for et program, og i f\u00f8rste omgang betale inn et startbel\u00f8p.\n\nPersonene bak de falske artiklene og svindelprogrammene gjemmer seg s\u00e5 godt de kan. Enkelte av de falske artiklene er s\u00e5pass godt formulert at personer med gode norskkunnskaper kan v\u00e6re involvert.\n\nArtikkelen om \u00abErik\u00bb handler om plattformen Libra Method, som p\u00e5st\u00e5s \u00e5 handle kryptovaluta automatisk ved hjelp av kunstig intelligens. Den p\u00e5st\u00e5s \u00e5 v\u00e6re utviklet i USA av milliard\u00e6rene Bill Gates og Richard Branson.\n\nIf\u00f8lge artikkelen snudde \u00abErik\u00bb livet p\u00e5 hodet etter at han begynte \u00e5 bruke Libra Method. Han skal angivelig ha sagt f\u00f8lgende:\n\nArtikkelen gir inntrykk av \u00e5 v\u00e6re publisert av VG, og imiterer b\u00e5de avisens logo, farger og skrifttyper. Artikkelen ligger imidlertid ikke p\u00e5 en VG-adresse, og har ingen journalist som forfatter av saken.\n\nSamtlige lenker i artikkelen lenker til en svindelnettside profilert som \u00abLibra Method av Facebook\u00bb, der man kan fylle ut et registreringsskjema som tilsynelatende gir muligheten til \u00e5 handle i libra, Facebooks kommende kryptovaluta.\n\nVed siden ligger en reklamefilm frontet med et bilde av de p\u00e5st\u00e5tte skaperne av Libra Method, Bill Gates og Richard Branson. Ingen av dem medvirker i videoen.\n\nNettsiden fronter ogs\u00e5 falske sitater kreditert Gates og de kjente tvillingbr\u00f8drene Cameron og Tyler Winklevoss.\n\nArtikkelen skriver at Erik gjestet TV 2-programmet \u00abGod Morgen Norge\u00bb i forrige uke for \u00e5 dele hemmeligheten bak suksessen sin. Der skal han ha forklart at Libra Method kan gj\u00f8re \u00abhvem som helst til million\u00e6r i l\u00f8pet av 3-4 m\u00e5neder\u00bb.\n\nRedaksjonssjef Sissel Randsborg sier til Faktisk.no at \u00abGod Morgen Norge\u00bb ikke har hatt bes\u00f8k av noen Erik Gullberg eller omtalt Libra Method verken i forrige uke eller tidligere.\n\nDette bildet hevdes i artikkelen \u00e5 v\u00e6re hentet fra \u00abErik Gullberg\u00bbs bes\u00f8k hos God Morgen Norge fredag 7. februar. I realiteten snakket programlederne V\u00e5r Staude og Peter Bubresko med en tidligere pengespill-avhengig.\n\nErik er heller ikke den f\u00f8rste p\u00e5st\u00e5tte \u00abGod Morgen Norge\u00bb-gjesten som forteller om snarveier til millionformuer. B\u00e5de blogger Sophie Elise og \u00abSkam\u00bb-skuespiller Tarjei Sandvik Moe har blitt satt i samme scenario i andre svindelartikler.\n\nDette ser ut til \u00e5 v\u00e6re personen artikkelen p\u00e5st\u00e5r er 28 \u00e5r gamle Erik Gullberg fra Bergen.\n\nDet kan imidlertid ogs\u00e5 v\u00e6re denne personen, som er avbildet flere steder i artikkelen:\n\nUansett hvilket av bildene i artikkelen som skal forestille \u00abErik\u00bb fra Bergen, er det f\u00e5 grunner til \u00e5 tro at noen av dem gj\u00f8r det.\n\nEt bildes\u00f8k p\u00e5 personen p\u00e5 det f\u00f8rste bildet gir ingen andre resultater hos Google eller Yandex. Personen p\u00e5 det andre bildet figurerer i en rekke lignende illustrasjonsbilder over mange ulike nettsider.\n\nEtter at denne faktasjekken ble publisert, har Faktisk.no blitt kontaktet av Petter Larsson, journalist i Aftonbladet. Det er hans bylinebilde som er brukt i den falske VG-artikkelen. Svensken hadde blitt tipset av flere venner i Norge, og har ogs\u00e5 tidligere opplevd \u00e5 bli misbrukt i svindelfors\u00f8k.\n\nS\u00f8k hos Google, Facebook og Gule Sider etter en Erik Gullberg fra Bergen gir heller ingen resultater. Det er alts\u00e5 grunn til \u00e5 tvile p\u00e5 at \u00abErik Gullberg\u00bb finnes.\n\nI artikkelens \u00abeksklusive intervju\u00bb med \u00abErik\u00bb, vises en skjermdump av en Facebook-status den p\u00e5st\u00e5tte 28-\u00e5ringen fra Bergen sier han har f\u00e5tt tilsendt.\n\nStatusen hevdes \u00e5 vise en ung mann som kj\u00f8pte en Ferrari til lillebroren sin med pengene han hadde tjent gjennom \u00e5 bruke Libra Method.\n\nBildet i Facebook-statusen er hentet fra en video av youtuberne Lucas and Marcus, som har over 19 millioner abonnenter p\u00e5 videotjenesten.\n\nErik er ikke eneste i artikkelen som har testet Libra Method:\n\n\u00abVG\u00bb hevder derfor \u00e5 ha satt en av sine nettredakt\u00f8rer p\u00e5 saken. Den utvalgte ble den 53 \u00e5r gamle tobarnsfaren \u00abJahn Hovden\u00bb, som if\u00f8lge artikkelen ogs\u00e5 har en arbeidsl\u00f8s kone. Dette bildet skal vise Jahn Hovden:\n\nDet jobber ingen Jahn Hovden i VG. \u00abJahn Hovden\u00bb har ogs\u00e5 blitt fremstilt som redakt\u00f8r i Dagbladet i en annen svindelartikkel om kryptovaluta. I en svindelartikkel som utgir seg for \u00e5 komme fra svenske Dagens Nyheter, omtales mannen som onlineredakt\u00f8r \u00abOliver Sandstr\u00f6m\u00bb.\n\nOgs\u00e5 bildet av Ferrari-br\u00f8drene er brukt i disse artiklene.", "lang": "no"}