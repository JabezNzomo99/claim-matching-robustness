{"title": "Salute, sanit\u00e0 e tutela della maternit\u00e0: Pietro Grasso ai raggi X", "subtitle": "Il leader di Liberi e Uguali \u00e8 stato intervistato da Lilli Gruber a Otto e Mezzo. Abbiamo verificato le sue dichiarazioni", "author": "www.agi.it", "date": "2018-02-07T07:00+0100", "vclaim_id": "vclaim-id-22217", "url": "https://www.agi.it/fact-checking/grasso_leu_sanita_salute-3456390/news/2018-02-07/", "vclaim": "Intervistato da Lilli Gruber a Otto e Mezzo su La7, il presidente del Senato e leader di Liberi e Uguali Pietro Grasso lo scorso 5 febbraio ha rilasciato diverse dichiarazioni. Le abbiamo sottoposte al nostro fact-checking.\n\nParlando della situazione della sanit\u00e0 in Italia, Grasso ha affermato (min. -13.25): \u201cCi sono 12 milioni di persone, per la maggior parte anziane, che hanno rinunciato alle cure perch\u00e9 non hanno i soldi per pagare il superticket\u201d.\n\nIl dato dei \u201c12 milioni\u201d viene dal \u201cVII Rapporto RBM-Censis sulla Sanit\u00e0 Pubblica, Privata e Integrata\u201d. Qui si legge: \u201cNel 2016 il Servizio Sanitario Nazionale ha di fatto \u2018espulso\u2019 12,2 milioni di cittadini, circa il 20% dei suoi assistiti, che hanno dovuto rinunciare alle cure\u201d.\n\nIn una nota si precisa per\u00f2 che \u201cil dato considera tutti quei cittadini che abbiano rinunciato nel corso dell\u2019anno ad almeno una prestazione sanitaria e comprende anche le cure odontoiatriche, le prestazioni socio-sanitarie e socio assistenziali\u201d. Dunque nel totale vengono ricomprese quasi certamente anche una serie di situazioni fisiologiche, ad esempio chi rinvia una visita non urgente all\u2019anno successivo.\n\nSi legge ancora nel rapporto che \u201cnegli ultimi 10 anni la capacit\u00e0 assistenziale del S.S.N. si \u00e8 contratta dal 92% (nel 2006) al 78% (nel 2016) e a farne le spese sono stati prevalentemente i cittadini pi\u00f9 fragili, i malati (in particolare i cronici), quelli a reddito basso, le donne e i non autosufficienti\u201d.\n\nIl rapporto non cita gli anziani nell\u2019elenco delle categorie pi\u00f9 colpite, anche se \u00e8 probabile che tra i cittadini pi\u00f9 fragili, i malati cronici e i non autosufficienti la quota degli anziani sia pi\u00f9 alta.\n\nIl superticket \u2013 cio\u00e8 il contributo di 10 euro su ogni ricetta per le prestazioni di diagnostica e specialistica \u2013 \u00e8 stato introdotto nel 2011, quando i cittadini \u201cespulsi\u201d dal S.S.N. erano gi\u00e0 5,9 milioni.\n\nDunque, affermare che \u201c12 milioni di persone [\u2026] hanno rinunciato alle cure perch\u00e9 non hanno i soldi per pagare il superticket\u201d \u00e8 una semplificazione. Circa 6 milioni vi rinunciavano gi\u00e0 prima che il superticket fosse introdotto e anche successivamente le ragioni che contribuiscono a determinare il numero di 12,2 milioni sono pi\u00f9 di una.\n\nNon \u00e8 chiaro cosa intenda il presidente Grasso con \u201cfarmaci di base\u201d, manca infatti una definizione scientifica del termine. In ogni caso \u00e8 vero che siamo agli ultimi posti in Europa \u2013 anche se terzultimi, e non penultimi \u2013 per il consumo sia di farmaci senza ricetta sia di farmaci con obbligo di prescrizione.\n\nPer quanto riguarda i primi, nel 2014 (ultimo anno per cui esistono dati comparabili a livello europeo) Eurostat certifica che gli italiani che hanno dichiarato di aver assunto - in un periodo di due settimane - farmaci senza ricetta sono il 19,7% della popolazione. Hanno una percentuale inferiore solamente il Belgio (19,1%) e la Romania (15,2%). La media Ue \u00e8 del 34,6%.\n\nPer quanto riguarda i farmaci con obbligo di prescrizione la percentuale italiana sale al 38,4%. Hanno una percentuale pi\u00f9 bassa solo Cipro (36,3%) e Bulgaria (22,8%). La media Ue \u00e8 del 48,6%.\n\nGrasso ha poi sostenuto (min. -8.05) che \u201c25 mila neo-mamme hanno dovuto abbandonare il lavoro perch\u00e9 non ci sono gli asili nido\u201d. Si tratta di un\u2019affermazione leggermente esagerata ma sostanzialmente corretta.\n\nLe restanti 20.065 sono quasi tutte motivate dall\u2019incompatibilit\u00e0 tra lavoro e cura della prole (per essere precisi possiamo sottrarre anche 659 lavoratrici che hanno abbandonato il lavoro per mutamento sede, mansioni o condizioni di lavoro, portando il totale a 19.406).\n\nPi\u00f9 nel dettaglio, le 20.065 persone si suddividono tra diverse voci: quella che parla esplicitamente di \u201cincompatibilit\u00e0 tra occupazione lavorativa e assistenza al neonato per mancato accoglimento al nido\u201d (6.086); quella sulla \u201celevata incidenza dei costi di assistenza al neonato (es. asilo nido o baby sitter)\u201d (1.443); \u201corganizzazione e condizioni di lavoro particolarmente gravose o difficilmente conciliabili con esigenze di cura della prole\u201d (3.265) a \u201cincompatibilit\u00e0 tra occupazione lavorativa e assistenza al neonato per assenza parenti di supporto\u201d (7.273).\n\nGrasso sul superticket \u00e8 impreciso, semplificando le cause che hanno portato sempre pi\u00f9 italiani a rinunciare/rinviare le cure negli ultimi anni (il dato \u00e8 invece corretto, secondo una ricerca). Sui farmaci non \u00e8 chiaro cosa intenda parlando di \u201cfarmaci di base\u201d, ma ha (quasi) ragione nell\u2019indicare lo scarso consumo che se ne fa in Italia: siamo terzultimi sia per quelli senza ricetta che per quelli con obbligo di prescrizione. Quasi corretto, infine, sulle dimissioni delle neo-mamme, anche se d\u00e0 un dato pi\u00f9 alto di quello reale.", "lang": "it"}