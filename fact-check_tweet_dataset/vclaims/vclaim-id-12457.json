{"title": "Erhvervsminister pynter p\u00e5 Tour\u2019ens popularitet med usandsynligt h\u00f8je seertal", "subtitle": "28. februar 2019 kl. 16.43: Artiklen er opdateret med en pr\u00e6cisering af, hvad TjekDet gerne ville have spurgt erhvervsminister Rasmus Jarlov om.\n\n\n\u00a0\n\n\u00a0\n\n\n\n\u00a0\n\n\n\nTour de France har 3,5 milliarder seere p\u00e5 verdensplan.", "author": "www.mm.dk", "date": "2019-02-27", "vclaim_id": "vclaim-id-12457", "url": "http://www.mm.dk/tjekdet/artikel/erhvervsminister-pynter-paa-tourens-popularitet-med-usandsynligt-hoeje-seertal#fact1", "vclaim": "\"Tour de France er en af de st\u00f8rste sportsbegivenheder i verden. Med mere end 3,5 milliarder seere p\u00e5 verdensplan er der ingen tvivl om, at Grand D\u00e9part (l\u00f8bsstarten, red.) vil blive en fantastisk brandingmulighed for Danmark.\"\n\nS\u00e5dan l\u00f8d ordene fra erhvervsminister Rasmus Jarlov (K), da han til et pressem\u00f8de i sidste uge var med til at bekendtg\u00f8re, at Tour de France i \u00e5r 2021 bliver skudt i gang i Danmark.\n\nMen if\u00f8lge forskere er det helt ut\u00e6nkeligt, at 3,5 milliarder seere skulle kigge med, n\u00e5r Tour-feltet cykler gennem Danmark fra K\u00f8benhavn til S\u00f8nderborg. Et mere retm\u00e6ssigt sk\u00f8n lander nemlig p\u00e5 mellem 15 og 25 millioner tv-seere per etape, fort\u00e6ller belgisk professor i sports\u00f8konomi.\n\nDe 3,5 milliarder seere optr\u00e6der ogs\u00e5 i et faktaark om Tour de France, som Erhvervsministeriet sendte ud til pressen i forbindelse med offentligg\u00f8relsen af den store sportsnyhed.\n\nHeri kan man l\u00e6se, at \"Tour de France transmitteres i 190 lande og har cirka 3,5 milliarder tv-seere under l\u00f8bet.\"\n\nDet er dog ikke et seertal, som Erhvervsministeriet selv har regnet sig frem til. Til TjekDet oplyser ministeriet, at de har hentet tallet hos Amaury Sport Organisation (ASO), der blandt andet arrangerer Tour de France. Desuden har ASO forud for pr\u00e6sentationen i sidste uge godkendt pressematerialet, hvori de 3,5 milliarder seere alts\u00e5 figurerede, understreger Erhvervsministeriet.\n\nFlere artikler i b\u00e5de danske og udenlandske medier vidner om, at ASO helt tilbage til 2012 har turneret med samme p\u00e5stand. Og p\u00e5 ASOs hjemmeside, har man rigtignok tidligere kunnet l\u00e6se, at 3,5 milliarder tv-seere i 190 lande f\u00f8lger cykell\u00f8bet. Men seertallet er i november 2016 blevet ryddet fra hjemmesiden, fremg\u00e5r det af arkiverede versioner af hjemmesiden.\n\nErhvervsminister Rasmus Jarlov (K) til pressem\u00f8det, hvor Tour de France-start i 2021 i Danmark blev offentliggjort. Bag ham st\u00e5r Tour de France-direkt\u00f8r Christian Prudhomme foran statsminister Lars L\u00f8kke Rasmussen (V). (Foto: Mads Claus Rasmussen/Ritzau Scanpix)\n\nTjekDet har gentagne gange henvendt sig til ASO for at f\u00e5 svar p\u00e5, hvordan de har regnet sig frem til de 3,5 milliarder seere. Vi ville ogs\u00e5 gerne have l\u00f8bsarrang\u00f8rernes forklaring p\u00e5, hvorfor de selv er holdt op med at bruge tallet, og hvorfor de til trods for det har godkendt, at Erhvervsministeriet bruger tallet i pressematerialet.\n\nMen ASO er ikke vendt tilbage med svar p\u00e5 sp\u00f8rgsm\u00e5lene.\n\nDaam Van Reeth, der er professor i sports\u00f8konomi ved Katholieke Universiteit Leuven i Belgien har tidligere kastet sig ud i en beregning af, hvordan arrang\u00f8rerne af Tour de France er kommet frem til det imponerende seertal.\n\n\"De milliardstore tal opn\u00e5s, n\u00e5r man t\u00e6ller seertallene for samtlige tv-udsendelser, hvor Tour de France bliver n\u00e6vnt. Det er alts\u00e5 b\u00e5de nyhedsudsendelser, sportsudsendelser og talkshows,\" skriver han i en mail.\n\nP\u00e5 den m\u00e5de kan Daam Van Reeth selv blive talt med som Tour-seer mere end 100 gange, forklarer han:\n\nHan ser nemlig samtlige etaper, som der er 21 af. Han ser to nyhedsudsendelser om dagen, de dage l\u00f8bet k\u00f8rer, hvilket giver 42. Og hver aften ser han et Tour de France-talkshow p\u00e5 flamsk tv og et andet p\u00e5 hollandsk tv. Det giver ogs\u00e5 42 udsendelser.\n\nN\u00e5r Daam Van Reeth selv beregner seertallet for Tour de France, unders\u00f8ger han, hvor mange der sidder foran sk\u00e6rmen og f\u00f8lger med, n\u00e5r de egentlige etaper bliver sendt. Og s\u00e5dan ender han med et noget lavere facit end 3,5 milliarder seere.\n\n\"P\u00e5 verdensplan har Tour de France mellem 15 og 20 millioner seere per etape og op mod 25 millioner ved s\u00e6rlige etaper som de interessante bjergetaper,\" skriver han.\n\nI alt giver det mellem 300 og 400 millioner tv-seere. Men selv i denne udregning vil en inkarneret cykelfan, der ser samtlige etaper, ogs\u00e5 t\u00e6lle med 21 gange.\n\nDer er ogs\u00e5 pr\u00e6senteret andre tal p\u00e5, hvor popul\u00e6rt Tour de France rent faktisk er i tv-stuerne. Skoda, der er hovedsponsor for Tour de France, estimerede i 2014, at sportsbegivenheden tiltr\u00e6kker 1,4 milliarder tv-seere. Et bud, der alts\u00e5 er omtrent to milliarder seere fra Tour-arrang\u00f8rernes.\n\n\"Den forskel giver en vis fornemmelse af, hvor stor usikkerhed, der knytter sig til de seertal, der slynges ud,\" siger Kirsten Frandsen, der er lektor i medievidenskab p\u00e5 Aarhus Universitet.\n\nHun k\u00f8ber heller ikke, at 3,5 milliarder tv-seere skulle kigge med, n\u00e5r verdens st\u00f8rste cykell\u00f8b k\u00f8rer Frankrig rundt.\n\n\"Jeg er skeptisk. Tallene er beh\u00e6ftet med mange usikkerheder. For hvad vil det sige at have set Tour de France? Mange har m\u00e5ske kun set et lille kort klip i en nyhedsudsendelse,\" siger hun.\n\nTV 2, der har rettighederne til at vise Tour de France i Danmark, t\u00e6ller Tour-seere ved at opg\u00f8re, hvor mange der har set fem minutter eller mere af bare en enkelt etape. Og det gjorde 2,5 millioner danskere i 2018, oplyser TV 2.\n\nTjekDet ville gerne have spurgt erhvervsminister Rasmus Jarlov, om han ikke synes, at 3,5 milliarder Tour-seere lyder for godt til at v\u00e6re sandt, men han har ikke \u00f8nsket at stille op til interview.", "lang": "da"}