{"title": "La Commissione Ue spende 80 mila euro l\u2019anno in alcol?", "subtitle": "", "author": "pagellapolitica.it", "date": null, "vclaim_id": "vclaim-id-26983", "url": "https://pagellapolitica.it/dichiarazioni/8174/la-commissione-ue-spende-80-mila-euro-lanno-in-alcol", "vclaim": "La Commissione europea \u00e8 il braccio esecutivo dell\u2019Unione europea: i suoi compiti principali sono proporre nuove leggi, controllare l\u2019applicazione del diritto comunitario, rappresentare la Ue nello scenario internazionale e attuare le decisioni prese dal Parlamento europeo e dal Consiglio dell\u2019Ue.\n\nTra gli organi europei, la Commissione \u00e8 quella con pi\u00f9 dipendenti \u2013 oltre 32.500 (dati 2017) \u2013 seguita dal Parlamento (con 7.500 dipendenti, pi\u00f9 gli europarlamentari) e il Consiglio dell\u2019Ue (3.500 dipendenti). Ha uffici in tutti gli Stati membri, ma la maggior parte dei suoi servizi ha sede in Lussemburgo o a Bruxelles, dove \u2013 insieme a Strasburgo \u2013 si tengono le riunioni settimanali dei commissari.\n\nPer quanto riguarda la sola Commissione europea, nel 2018 la sua amministrazione \u00e8 costata circa 1,1 miliardi di euro (una cifra simile al costo annuale della nostra Camera dei deputati). Come mostra il testo ufficiale della legge di bilancio europeo, tra le numerose voci di spesa ci sono quelle relative ai funzionari, al personale esterno, all\u2019acquisto o alla locazione di immobili, alla sicurezza e sorveglianza e ad assicurazioni varie.\n\nMeloni non indica quale sia la fonte dei suoi dati, ma \u00e8 possibile l\u2019ex ministra usa i numeri contenuti in un articolo del quotidiano , pubblicato il 4 febbraio e citato da un post sulla pagina Facebook ufficiale di Fratelli d\u2019Italia.\n\nAbbiamo contattato la Commissione europea, che ci ha detto di non avere dati su quanto spende l\u2019istituzione in un anno in alcolici. Inoltre, la Commissione ha sottolineato che la voce di spesa \u00e8 vaga (che cosa si intende per un alcolico? una birra? una bottiglia di vino?) e quasi impossibile da calcolare con precisione. Basti tenere conto, per esempio, di tutti i rimborsi spese di funzionari e dipendenti e degli eventi organizzati dall\u2019organo europeo che hanno comportato l'acquisto di alcolici all\u2019interno, ad esempio, di un servizio di catering.\n\nL\u2019articolo della cita come fonte \u00abil portale delle gare d\u2019appalto relative alle strutture occupate dalle istituzioni continentali\u00bb. Il sito in questione si chiama eTendering, e contiene tutti gli annunci dei bandi di gara indetti dall\u2019Unione europea. Utilizzando le parole chiave legate alle bevande, si trova che il 5 settembre 2017 \u00e8 stato pubblicato il testo per una gara d\u2019appalto intitolata: \u201cFornitura di generi alimentari e bevande per le mense e i ristoranti della Commissione europea nel Granducato di Lussemburgo\u201d.\n\nTra i 17 lotti in cui \u00e8 suddiviso l\u2019appalto \u2013 che ha una durata di 36 mesi \u2013 i numeri 15 e 16 fanno riferimento alla fornitura di birra e vino, per un valore totale di 80 mila euro, Iva esclusa. Altri lotti hanno un valore ben maggiore, come quello per il pane e i pasticcini freschi (310 mila euro), oppure quello per il burro, le uova e i formaggi (559 mila euro).\n\nCome mostra una tabella allegata al bando di gara (qui scaricabile), la richiesta dell\u2019offerente deve corrispondere ogni anno 5.855 unit\u00e0, tra cui 1.670 confezioni tra i 5 e i 10 litri di vino bianco da cucina e 500 bottiglie tra i 20 e i 30 centilitri di vino rosso.\n\nIn sostanza, gli 80 mila euro di cui parla Meloni non corrispondono alla spesa annuale \u201cin alcol\u201d della Commissione europea. Il dato \u00e8 il valore stimato per la fornitura di birra e vino delle mense della sede dell\u2019istituzione europea in Lussemburgo, dove i prodotti sono poi comprati dai clienti delle strutture (dove, secondo le recensioni, non si mangerebbe neppure male).\n\nSecondo Giorgia Meloni, la Commissione europea costa ai contribuenti europei 510 milioni di euro all\u2019anno, di cui 80 mila sarebbero spesi in alcolici. La leader di Fratelli d\u2019Italia \u00e8 imprecisa per almeno due motivi. In primo luogo, nel 2018 le spese di amministrazione della Commissione sono state di circa 1,1 miliardi di euro, il doppio di quanto riportato da Meloni.\n\nIn secondo luogo, \u00e8 vero che l\u2019istituzione europea spende 80 mila euro in alcolici, ma per un motivo assai ragionevole: i suoi servizi di mensa nella sede in Lussemburgo. \u00c8 comunque molto difficile stimare le spese relative a questa voce \u2013 come confermatoci dalla stessa Commissione \u2013 e la cifra citata da Meloni fa riferimento a una specifica gara d\u2019appalto per la fornitura, tra le varie cose, di birra e vino. In conclusione, Meloni merita un \u201cN\u00ec\u201d.", "lang": "it"}