{"title": "Norge har f\u00e5tt nesten en ny uf\u00f8retrygdet i timen under Erna Solberg", "subtitle": "Regnestykket fra byr\u00e5dsleder Raymond Johansen holder til st\u00e5karakter.", "author": "www.faktisk.no", "date": null, "vclaim_id": "vclaim-id-52824", "url": "https://www.faktisk.no/faktasjekker/e8x/norge-har-fatt-nesten-en-ny-uforetrygdet-i-timen-under-erna-solberg", "vclaim": "I en artikkel i Dagbladet 11. juni gikk byr\u00e5dsleder i Oslo, Raymond Johansen (Ap) hardt ut mot utviklingen i uf\u00f8retrygd under statsminister Erna Solberg (H).\n\nArtikkelen handler om at byr\u00e5dslederen vil gj\u00f8re det vanskeligere \u00e5 bli uf\u00f8retrygdet og lettere \u00e5 st\u00e5 i jobb. Johansen mener det er \u00abetablert et \u2018fast track\u2019 til uf\u00f8retrygd\u00bb, og kommer med f\u00f8lgende regnestykke:\n\n\u2013 Norge har f\u00e5tt nesten en ny uf\u00f8retrygdet i timen mens Erna har v\u00e6rt statsminister, sier Johansen til avisen.\n\nArtikkelen setter regnestykket til Johansen i kontekst med byr\u00e5dslederens egne tall p\u00e5 at 10,7 prosent i arbeidsf\u00f8r alder n\u00e5 er uf\u00f8retrygdet, noe som bidrar til at kostnadene for uf\u00f8retrygd i \u00e5r vil passere 100 milliarder kroner.\n\nN\u00e5r vi sp\u00f8r om Raymond Johansen kan dokumentere p\u00e5standen, viser byr\u00e5dssekret\u00e6r Halvard H\u00f8lleland til Navs kvartalstall for uf\u00f8retrygdede per 4. kvartal (31. desember) 2019.\n\nDer opplyses det om en \u00f8kning p\u00e5 46 308 nye mottakere av uf\u00f8retrygd fra 31. desember 2013 frem til samme dag i 2019.\n\nJohansen har i sitt regnestykke delt \u00f8kningen p\u00e5 de 2191 dagene mellom de to datoene. Dermed har han kommet frem til 21 nye mottakere av uf\u00f8retrygd hver dag i denne perioden.\n\nForutsetter vi at hver dag har 24 timer, ser man konturene av de to strekene Raymond har satt under p\u00e5standen sin.\n\nN\u00e5 er det v\u00e5r tur til \u00e5 finne frem r\u00f8dpennen.\n\nFaktisk.no har bedt om et litt mer n\u00f8yaktig tallgrunnlag fra NAV.\n\nDerfra har vi f\u00e5tt \u00f8kningen i nye mottakere av uf\u00f8retrygd fra slutten av september 2013 og frem til slutten av april i \u00e5r, som er de siste tilgjengelige tallene.\n\nI denne perioden har det v\u00e6rt 50 667 nye mottakere av uf\u00f8retrygd. Delt p\u00e5 de 2450 dagene siden 30. september 2013, gir det et snitt p\u00e5 20,68 nye mottakere hver dag.\n\nMen siden Erna Solberg tiltr\u00e5dte som statsminister f\u00f8rst 16. oktober 2013, m\u00e5 vi barbere av 16 dager og dermed 330,88 mottakere fra den totale \u00f8kningen.\n\nFor \u00e5 gj\u00f8re det, m\u00e5 vi forenkle litt. Det gj\u00f8r vi ved \u00e5 anta at det kom like mange nye uf\u00f8re hver dag i hele perioden. Siden det er snakk om 16 av 2450 dager, har dette lite \u00e5 si for resultatet.\n\nDa kan v\u00e5r ny-utregnede \u00f8kning p\u00e5 dr\u00f8yt 50 336 deles med de 57 312 timene eller 3 438 720 minuttene som har passert siden Solberg ble statsminister.\n\nDet gir snaut 0,88 nye mottakere i timen, eller en ny mottaker av uf\u00f8retrygd litt over hvert 68. minutt.\n\nRaymond Johansen bommer alts\u00e5 med rundt \u00e5tte minutter, eller om lag 12 prosent. Siden byr\u00e5dslederen selv har tatt forbehold i p\u00e5standen sin, f\u00e5r regnestykket likevel st\u00e5karakter.\n\nJohansen har ogs\u00e5 delt artikkelen p\u00e5 sin offisielle Facebook-side.\n\nHer m\u00e5 han t\u00e5le merknader i margen for deleteksten sin, der han ikke har tatt samme forbehold som han gj\u00f8r i Dagbladet-artikkelen.\n\n\u2013 Norge har f\u00e5tt \u00e9n ny uf\u00f8retrygdet i timen mens Erna Solberg har v\u00e6rt statsminister, sl\u00e5r byr\u00e5dslederen fast i innlegget.\n\nIf\u00f8lge statistikknotatet om utviklingen i uf\u00f8retrygden fra Nav kom 78 prosent av nye uf\u00f8retrygdede i l\u00f8pet av 2019 fra arbeidsavklaringspenger (AAP). Nav forventer at overgangen fra AAP vil ligge p\u00e5 omtrent samme niv\u00e5 i \u00e5r.\n\nIf\u00f8lge Nav var 2018 et rekord\u00e5r for AAP-mottakere som gikk over p\u00e5 uf\u00f8retrygd, med 34 800 tilfeller. Snittet i 2015 og 2016 var p\u00e5 26 500.\n\nDet skjedde selv om det totalt sett er f\u00e6rre AAP-mottakere enn f\u00f8r. S\u00e6rlig er det de som har v\u00e6rt lenge p\u00e5 AAP som i st\u00f8rre grad g\u00e5r over p\u00e5 uf\u00f8retrygd.\n\nRegjeringen strammet inn reglene for AAP i 1. januar 2018, og i statsbudsjettet for 2020 ble det ogs\u00e5 klart at unge under 25 skulle f\u00e5 lavere utbetaling.\n\nBegge disse endringene har v\u00e6rt kontroversielle. Opposisjonspartiene p\u00e5 Stortinget mener de har f\u00f8rt til at flere enn f\u00f8r f\u00e5r sosialhjelp i stedet for AAP.\n\nKritikerne peker ofte p\u00e5 at flere enn f\u00f8r blir sosialhjelpsmottakere n\u00e5r de ikke lenger f\u00e5r AAP.\n\nLes v\u00e5r gjennomgang av endringene i AAP-ordningen her:", "lang": "no"}