{"title": "Export veneto alla riscossa?", "subtitle": "", "author": "pagellapolitica.it", "date": null, "vclaim_id": "vclaim-id-5025", "url": "https://pagellapolitica.it/dichiarazioni/5703/export-veneto-alla-riscossa", "vclaim": "In Veneto per sostenere la candidatura di Alessandra Moretti alla presidenza della Regione, il Premier sottolinea la forza delle esportazioni regionali e si lancia in un confronto curioso. Ma \u00e8 vero che il Veneto esporta quanto la Romania e il Portogallo?\n\nSembra proprio di s\u00ec. Secondo l'Istat, il Veneto nel 2014 ha esportato beni per un valore di circa 54 miliardi di euro, in leggera crescita rispetto ai 52,7 miliardi dell'anno precedente. Di contro, i dati Eurostat ci mostrano che Romania e Portogallo nel 2014 hanno esportato beni per un valore rispettivamente di 52,5 e 48,2 miliardi di euro. Il grafico sottostante mostra come la prestazione dell'export veneto sia superiore a quella di ben 12 Paesi dell'Unione Europea.\n\nPer completezza di informazioni possiamo anche guardare alle esportazioni dei servizi. Secondo i dati Unioncamere Veneto, la regione nel 2013 ha esportato servizi per circa 5,7 miliardi di euro, portando il valore totale delle esportazioni di beni e servizi a sfiorare i 60 miliardi. Dai dati Eurostat apprendiamo che Romania e Portogallo nello stesso anno hanno esportato servizi per 10,8 e 20,6 miliardi, portando il valore totale delle loro esportazioni rispettivamente a circa 63 e 69 miliardi.\n\nSe guardiamo alle sole esportazioni di beni la prestazione del Veneto \u00e8 persino superiore a quella di Romania e Portogallo, mentre se vi includiamo anche i servizi la regione si colloca poco al di sotto. Renzi, che aveva indicato un generico \"pi\u00f9 o meno\" porta a casa un \"Vero\".", "lang": "it"}