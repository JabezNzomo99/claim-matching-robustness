{"title": "Nei, man kan ikke sl\u00e5 fast at det er en myte at gutter er d\u00e5rligere p\u00e5 skolen enn jenter", "subtitle": "Ubevisst diskriminering forklarer bare en liten del av karakterforskjellene mellom jenter og gutter.", "author": "www.faktisk.no", "date": null, "vclaim_id": "vclaim-id-23537", "url": "https://www.faktisk.no/faktasjekker/2Pl/nei-man-kan-ikke-sla-fast-at-det-er-en-myte-at-gutter-er-darligere-pa-skolen-enn-jenter", "vclaim": "8. mai publiserte NRK Brennpunkt dokumentaren \u00abKj\u00f8nnskampen\u00bb. Den handler om likestilling og spesielt likestillingsutfordringer for menn. NRK publiserte en artikkel med tittelen \u00abFem myter om likestilling\u00bb samme dag som dokumentaren.\n\n\u00c9n av de angivelige mytene som blir trukket frem i artikkelen er at \u00abgutter er d\u00e5rligere p\u00e5 skolen enn jenter\u00bb. M\u00e5ten artikkelen er formulert p\u00e5, m\u00e5 forst\u00e5s slik at det er feil at gutter er d\u00e5rligere p\u00e5 skolen enn jenter.\n\nDen litt bredere konteksten for p\u00e5standen er at forskjellene mellom jenter og gutters skoleprestasjoner, skyldes en form for diskriminering. Dette skal vi ogs\u00e5 ta med i vurderingen av p\u00e5standen.\n\nDet finnes flere forskjellige tester som kan brukes til \u00e5 si noe om kj\u00f8nnsforskjeller i den norske skolen. Her er en oversikt over hva de sier om jenters og gutters resultater:\n\u2022 Gutter oppn\u00e5r et h\u00f8yere mestringsniv\u00e5 enn jenter i regning og engelsk p\u00e5 nasjonale pr\u00f8ver. Jentene oppn\u00e5r et h\u00f8yere mestringsniv\u00e5 i lesing. I sum gj\u00f8r kj\u00f8nnene det like bra.\n\u2022 PISA er en standardisert test av lesing, regning og naturfag. I sin oppsummering av hovedfunnene fra testen i 2015, at jenter og gutter gj\u00f8r det like bra, samlet sett, i naturfag og matematikk. Samtidig er det flere gutter p\u00e5 b\u00e5de de h\u00f8yeste og de laveste niv\u00e5ene. I lesing gj\u00f8r jenter det bedre enn gutter. Den internasjonale rapporten om PISA-testen for 2015 kan leses .\n\u2022 TIMSS-testen er en internasjonal unders\u00f8kelse av elevers ferdigheter i matematikk og naturfag. TIMSS skiller mellom fire kompetanseniv\u00e5er, fra under lavt niv\u00e5 til avansert niv\u00e5. I Norge utf\u00f8res den av Institutt for l\u00e6rerutdanning og skoleforskning (ILS) ved Universitet i Oslo (UiO). Den siste versjonen av unders\u00f8kelsen (2018), ble i Norge gitt til elever p\u00e5 3., 4., 5., 8. og 9. trinn i grunnskolen, men normalt gis den til 3., 5. og 8. trinn. Omtrent \u00e5tte prosent av elevene p\u00e5 de aktuelle trinnene deltok. Unders\u00f8kelsen finner ingen kj\u00f8nnsforskjeller i naturfag eller matematikk, if\u00f8lge .\n\nTotalt gj\u00f8r jentene det alts\u00e5 bedre eller like bra som guttene p\u00e5 alle disse testene. Det er derfor ikke mulig \u00e5 sl\u00e5 fast at det er en myte at gutter er d\u00e5rligere p\u00e5 skolen enn jenter.\n\nI nettsaken viser NRK til at jenter og gutter gj\u00f8r det like bra p\u00e5 nasjonale pr\u00f8ver, til tross for at det er store forskjeller i standpunktkarakterer. Dette er riktig. Slik ser resultatene ut for nasjonale pr\u00f8ver i 2018-2019:\n\nSamtidig f\u00e5r jenter vesentlig bedre standpunktkarakterer enn gutter. Disse blir av naturlige \u00e5rsaker ikke vurdert anonymt. F\u00f8rsteamanuensis Ann Margrethe Gustavsen ved H\u00f8gskolen i Innlandet (INN) sier f\u00f8lgende om dette til NRK:\n\n\u2013 P\u00e5 de nyeste nasjonale pr\u00f8vene gj\u00f8r gutter det betydelig bedre enn jentene i regning. I lesing gj\u00f8r jentene det bedre enn guttene, mens i engelsk presterer guttene best. Dette er med p\u00e5 \u00e5 forsterke funnene som er gjort b\u00e5de i min forskning og i internasjonal forskning: at det er noe med l\u00e6rerens vurderingspraksis.\n\nVaktsjef for nett og sosiale medier Anne Linn Kumano Ensby i NRK Dokumentar og Samfunn viser ogs\u00e5 til en studie fra som har sett n\u00e6rmere p\u00e5 gutter og jenters leseferdigheter og matematiske ferdigheter. Deltakerne i studien er f\u00f8dt i 1984 og 1985, og ferdighetene ble m\u00e5lt da de var 9-10 \u00e5r gamle, 15-16 \u00e5r gamle, og 26-27 \u00e5r gamle.\n\nDa deltakerne var 9-10 \u00e5r gjorde guttene det litt bedre enn jentene i regning, mens jentene gjorde det vesentlig bedre enn guttene i lesing. Jentene \u00f8kte forspranget i lesing frem til de ble 15-16 \u00e5r gamle, mens guttene \u00f8kte forspranget i regning.\n\nDa deltakerne ble 27 hadde imidlertid guttene tatt igjen jentenes forsprang i lesing, og det var ingen signifikant forskjell mellom kj\u00f8nnene. Slik var det ikke i matematikk. Der fortsatte guttene \u00e5 \u00f8ke forspranget p\u00e5 jentene. Ved 27 \u00e5r var alts\u00e5 guttene vesentlig flinkere enn jentene til \u00e5 regne, og like gode til \u00e5 lese.\n\nHvordan man presterer i ulike tester n\u00e5r man er 27 \u00e5r, sier imidlertid ikke s\u00e5 mye om hvor flink man er p\u00e5 skolen.\n\nFor de fleste elever er det gode karakterer som er det avgj\u00f8rende m\u00e5let p\u00e5 hvor gode de er p\u00e5 skolen. Karakterer i grunnskolen avgj\u00f8r hvilken videreg\u00e5ende skole en elev kan komme inn p\u00e5, mens karakterer fra videreg\u00e5ende for eksempel avgj\u00f8r hvor eleven f\u00e5r studieplass.\n\nHva som skal legges til grunn for standpunkts- og eksamenskarakterer er forskriftsregulert. Begge er s\u00e5kalte sluttvurderinger, som skal vise kompetansen eleven har i et fag n\u00e5r de har fullf\u00f8rt en utdanning.\n\nDivisjonsdirekt\u00f8r for l\u00e6ring og vurdering i Utdanningsdirektoratet (Udir), Sissel Skillinghaug, forklarer forskjellen mellom eksamens- og standpunktkarakterer i en e-post til Faktisk.no:\n\n\u2013 Standpunktkarakterer i fag blir gitt ved avslutningen av oppl\u00e6ringen, og karakterene skal f\u00f8res p\u00e5 vitnem\u00e5let. L\u00e6rere m\u00e5 basere standpunktkarakterer p\u00e5 et bredt vurderingsgrunnlag som samlet viser den kompetansen eleven har i faget. Standpunktkarakterene er basert p\u00e5 flere ulike vurderingssituasjoner, f.eks. muntlige, praktiske og skriftlige.\n\n\u2013 Eksamenskarakteren er en vurdering av den skriftlige besvarelsen eleven har levert p\u00e5 eksamensdagen. Vi kan derfor ikke sammenlikne standpunktkarakterer og eksamenskarakterer direkte, fordi karakterene for skriftlig eksamen og standpunkt er to ulike uttrykk for hva eleven kan.\n\nVi har spurt Skillinghaug om hva nasjonale pr\u00f8ver m\u00e5ler. Hun svarer:\n\n\u2013 Form\u00e5let med nasjonale pr\u00f8ver er \u00e5 gi skolene kunnskap om elevenes grunnleggende ferdigheter i lesning, regning og engelsk. Dette er grunnleggende ferdigheter som er viktige i alle fag. Oppgavene er basert p\u00e5 kompetansem\u00e5lene i l\u00e6replanene som elevene skal ha oppn\u00e5dd etter 4. trinn og 7. trinn.\n\nI en grafikk i NRK-artikkelen blir resultatene fra nasjonale pr\u00f8ver kalt \u00abkarakterer\u00bb. Det gir inntrykk av at pr\u00f8veresultatene kan sammenlignes med eksamensresultater og standpunktkarakterer.\n\nP\u00e5 sp\u00f8rsm\u00e5l om det er riktig \u00e5 kalle pr\u00f8veresultatene for karakterer, svarer Skillinghaug:\n\n\u2013 Nei, det er ikke en riktig betegnelse. Elevene f\u00e5r ikke karakterer i vurderingen av grunnleggende ferdigheter, som alts\u00e5 nasjonale pr\u00f8ver m\u00e5ler. Resultatene fra nasjonale pr\u00f8ver er delt inn i mestringsniv\u00e5er, som beskriver en elevs mestring av en grunnleggende ferdighet. Det er fem mestringsniv\u00e5er for nasjonale pr\u00f8ver p\u00e5 8. trinn, og tre mestringsniv\u00e5er for nasjonale pr\u00f8ver p\u00e5 5. trinn.\n\nDet finnes likevel en sammenheng mellom resultatene p\u00e5 nasjonale pr\u00f8ver og hvordan elever gj\u00f8r det p\u00e5 skolen.\n\nI SSBs statistikkbank finner vi tall som viser en sammenheng mellom mestringsniv\u00e5et p\u00e5 nasjonale pr\u00f8ver i 8. klasse og gjennomf\u00f8ring av videreg\u00e5ende skole. Her ser vi for eksempel at 92,4 prosent av elevene som hadde det h\u00f8yeste mestringsniv\u00e5et i regning, fullf\u00f8rte videreg\u00e5ende skole, mens 45,4 prosent av elevene med det laveste mestringsniv\u00e5et gjorde det samme.\n\nN\u00e5r vi skiller mellom kj\u00f8nn, kommer guttene d\u00e5rligere ut enn jentene. Av guttene med det h\u00f8yeste mestringsniv\u00e5et i matematikk fullf\u00f8rte 90,3 prosent videreg\u00e5ende skole, mens 96,3 prosent av jentene gjorde det samme. Det samme g\u00e5r igjen for andre nasjonale pr\u00f8ver.\n\nGutter fullf\u00f8rer alts\u00e5 videreg\u00e5ende i mindre grad enn jenter med samme mestringsniv\u00e5 p\u00e5 nasjonale pr\u00f8ver.\n\nSiden karakterer er sluttvurderinger av elevenes kompetanse, er det naturlig \u00e5 tolke karakterer som det mest relevante m\u00e5let for hvor god en elev er p\u00e5 skolen.\n\nHvis det er en myte at gutter er d\u00e5rligere p\u00e5 skolen enn jenter, m\u00e5 guttene gj\u00f8re det minst like bra som jentene i de fleste fag for at p\u00e5standen fra NRK-artikkelen skal v\u00e6re sann.\n\nFor \u00e5 se om det stemmer, har vi sett p\u00e5 karakterstatistikk fra SSB. Statistikken viser gjennomsnittlig eksamenskarakter og standpunktkarakter i alle fag, og skiller mellom gutter og jenter.\n\nI det f\u00f8lgende bruker vi tall fra skriftlig eksamen, som er en anonym vurdering, noe som gj\u00f8r det mindre sannsynlig at kj\u00f8nnsdiskriminering har noen p\u00e5virkning p\u00e5 resultatene.\n\nFor \u00e5 kunne sammenligne eksamenskarakterer og standpunktkarakterer, har vi plukket ut de fagene som testes i begge tilfeller: Matematikk, norsk hovedm\u00e5l og engelsk. For \u00e5 f\u00e5 det fulle bildet av gutters og jenters skoleresultater, kan du se kj\u00f8nnsforskjellene for alle standpunkt- og eksamenskarakterer i 10. klasse her.\n\nHer baserer vi oss p\u00e5 karakterer og pr\u00f8veresultater fra grunnskolen, n\u00e6rmere bestemt eksamen og standpunktkarakterer for 10. trinn. Grunnen er at grunnskolekarakterene gir det mest representative bildet av gutters og jenters skoleprestasjoner.\n\nFag og eksamener varierer mellom linjene i videreg\u00e5ende skole, noe som gj\u00f8r det vanskelig \u00e5 bruke resultater herfra til \u00e5 si noe om gutter og jenter generelt. Det finnes heller ikke tall for vurderinger p\u00e5 tidligere trinn, da disse ikke rapporteres inn til Utdanningsdirektoratet.\n\nHvis vi ser p\u00e5 karakterer, gj\u00f8r jentene det systematisk bedre enn guttene. SSBs tall, som g\u00e5r tilbake til 2009, viser at jentene f\u00e5r bedre karakter enn guttene i s\u00e5 \u00e5 si alle fag, b\u00e5de p\u00e5 eksamen og i standpunkt. Det eneste unntaket er kropps\u00f8ving, som ikke er et eksamensfag.\n\nJenter gj\u00f8r det ogs\u00e5 bedre enn gutter p\u00e5 eksamen. Her er det eneste unntaket matematikkeksamen i 2014, der b\u00e5de guttene og jentene har gjennomsnittskarakteren 3,0.\n\nHvis vi ser p\u00e5 karakterer, er det alts\u00e5 ikke riktig at det er en myte at gutter gj\u00f8r det d\u00e5rligere p\u00e5 skolen enn jenter.\n\nGj\u00f8r det ikke bedre p\u00e5 eksamen\n\nP\u00e5standen er litt utydelig formulert. Den naturlige tolkningen er imidlertid at gutters eksamenskarakterer er bedre enn standpunktkarakteren. I tillegg skal dette i mindre grad gjelde for jenter.\n\nIngen av delene stemmer. P\u00e5 skriftlige eksamener gj\u00f8r b\u00e5de gutter og jenter det d\u00e5rligere enn n\u00e5r de f\u00e5r standpunktkarakter av sin egen l\u00e6rer.\n\nDerimot krymper forskjellene mellom jenter og gutter n\u00e5r vi ser p\u00e5 eksamenskarakterer i stedet for standpunktkarakterer. Mens jenters gjennomsnittskarakter til eksamen i norsk, matte og engelsk er omtrent 0,45 poeng lavere enn den gjennomsnittlige standpunktkarakteren deres i samme fag, er guttenes 0,37 poeng lavere. Jenter \u00abtaper\u00bb alts\u00e5 mer p\u00e5 eksamen enn guttene.\n\nHvis vi legger karakterer til grunn, er det liten tvil om at jenter er bedre p\u00e5 skolen enn gutter. Det er imidlertid omstridt om karakterer gir et riktig bilde av elevenes ferdigheter.\n\nVi har tatt kontakt med Trude Nilsen, som leder forskningsprosjektet LEA (Large-scale Educational Assessment) ved Institutt for l\u00e6rerutdanning og skoleforskning ved UiO. Instituttet har blant annet ansvar for TIMSS-testen, som tester elevers ferdigheter i matematikk og naturfag.\n\nIf\u00f8lge Nilsen gir resultatene fra internasjonale tester som TIMSS et bedre bilde av elevenes faglige ferdigheter enn eksamens- og standpunktkarakterer. P\u00e5 TIMSS-testen presterer gutter og jenter likt. Hun forklarer:\n\n\u2013 Flesteparten av sp\u00f8rsm\u00e5lene i TIMSS er basert p\u00e5 kompetansem\u00e5lene i l\u00e6replanen. Sp\u00f8rsm\u00e5lene er ogs\u00e5 grundig testet i forkant, s\u00e5 vi kan v\u00e6re sikre p\u00e5 at de m\u00e5ler det de er ment \u00e5 m\u00e5le.\n\nNilsen forklarer at tester som TIMSS blir pr\u00f8vd ut for \u00e5 fjerne oppgaver det er lettere \u00e5 l\u00f8se for elever med en bestemt kulturell bakgrunn eller et bestemt kj\u00f8nn. Det sikrer at resultatene er sammenlignbare mellom land. I tillegg gj\u00f8r det at testene m\u00e5ler faglige ferdigheter, ikke kulturell forst\u00e5else.\n\nHun forteller ogs\u00e5 at gutter og jenter statistisk sett har lettere for \u00e5 l\u00f8se oppgaver som er basert p\u00e5 kj\u00f8nnstypiske problemstillinger. Jenter gj\u00f8r det for eksempel bedre p\u00e5 skj\u00f8nnlitter\u00e6re oppgaver p\u00e5 nasjonale pr\u00f8ver, mens gutter har lettere for \u00e5 l\u00f8se matematikkoppgaver som handler om sport, tipping og lignende. Mens tester som TIMSS er designet for \u00e5 fjerne denne typen forskjeller, er dette ikke tilfelle for norske eksamener. Det kan alts\u00e5 v\u00e6re at eksamensoppgavene som gis til norske elever favoriserer jenter, og dermed ikke gir et riktig bilde av gutters faglige ferdigheter.\n\nHar jenter en fordel p\u00e5 eksamen?\n\nVi har vist Nilsen karakterstatistikken fra SSB. P\u00e5 sp\u00f8rsm\u00e5l om hvorfor jenter f\u00e5r bedre resultater p\u00e5 eksamen enn gutter, selv om tester som TIMSS ikke viser noen kj\u00f8nnsforskjeller, svarer Nilsen:\n\n\u2013 Er det kj\u00f8nnsforskjeller mellom gutter og jenter p\u00e5 10. trinn? Bortsett fra i lesing, tror jeg ikke det. Det er i hvert fall hypotesen jeg ville jobbet ut fra.\n\nI en e-post til Faktisk.no skriver Nilsen at karaktergapet mellom gutter og jenter blir st\u00f8rre n\u00e5r det er mer skj\u00f8nn som ligger til grunn for l\u00e6rerens vurdering:\n\n\u2013 Det vi ser er at graden av skj\u00f8nn korrelerer med gapet mellom gutter og jenter: jo st\u00f8rre skj\u00f8nn man bruker i vurderingen, jo h\u00f8yere gap.\n\n\u2013 Dataene fra SSB viser at gapet mellom jenter og gutter er langt st\u00f8rre i norsk enn i matematikk b\u00e5de n\u00e5r det gjelder standpunktkarakterer og eksamen. Videre er gapet st\u00f8rre for standpunktkarakterer og muntlig eksamen enn for skriftlig eksamen. Norsk er mer basert p\u00e5 skj\u00f8nn enn matematikk, og muntlig og standpunkt er ogs\u00e5 mer basert p\u00e5 skj\u00f8nn enn skriftlig eksamen.\n\n\u2013 Hvis man da legger til at det er mer skj\u00f8nn p\u00e5 en eksamen som kanskje har oppgaver tilpasset bedre til jenter, og med mye tekst, s\u00e5 vil dette forklare hvorfor det ikke er kj\u00f8nnsforskjeller i PISA, TIMSS eller nasjonale pr\u00f8ver.\n\nHvis Nilsens forklaring stemmer, er en av \u00e5rsakene til at jenter gj\u00f8r det bedre p\u00e5 skolen enn gutter at oppgavene som brukes til \u00e5 vurdere elevenes faglige ferdigheter favoriserer jenter. Hvordan sensorer og l\u00e6rere ut\u00f8ver skj\u00f8nn, vil ogs\u00e5 spille en stor rolle.\n\nI en kronikk publisert i Aftenposten, kritiserer direkt\u00f8r Camilla Stoltenberg og forskerne Martin Flat\u00f8 og Fartein Ask Torvik ved Folkehelseinstituttet NRKs dokumentar for \u00e5 tegne et unyansert bilde av kj\u00f8nnsforskjellene i skolen. Stoltenberg ledet et utvalg som unders\u00f8kte ulike \u00e5rsaker til kj\u00f8nnsforskjeller i skolen, og Flat\u00f8 satt i samme utvalg.\n\nI kronikken viser de til en uttalelse fra professor Thomas Nordahl ved H\u00f8gskolen i Innlandet (INN) om at gutter ser ut til \u00e5 bli diskriminert i vurderingsarbeidet p\u00e5 skolen.\n\nDe skriver at jenter \u00f8ker forspranget i lesing sammenlignet med gutter fra 8. til 9. klasse, og at gutters forsprang over jenter i matematikk blir mindre i samme tidsperiode. I 9. klasse finnes det imidlertid ikke nasjonale pr\u00f8ver i engelsk, der gutter ogs\u00e5 gj\u00f8r det bedre enn jenter.\n\nF\u00f8rsteamanuensis Ann Margareth Gustavsen og professor Nordahl (begge ved INN) har besvart kritikken. I innlegget som er publisert i Aftenposten, skriver de blant annet f\u00f8lgende:\n\n\u00abDet er ingen tvil om at forklaringer til kj\u00f8nnsforskjeller i skolefaglige prestasjoner er et komplekst fenomen, men \u00e5 avvise vurderingspraksis som en mulig forklaring, mener vi ikke er hensiktsmessig.\u00bb\n\nDette begrunner de blant annet med at kj\u00f8nnsforskjellene er st\u00f8rst i sammenhenger der l\u00e6rere vurderer egne elever.\n\nDe understreker ogs\u00e5 at det ikke ser ut til \u00e5 v\u00e6re noen form for bevisst diskriminering av gutter, men at karakterene ogs\u00e5 gjenspeiler blant annet sosiale ferdigheter, der jenter i snitt kommer bedre ut av det enn gutter p\u00e5 samme alder.\n\nI innlegget skriver imidlertid Nordahl og Gustavsen at denne vurderingspraksisen er \u00e9n av mange forklaringer p\u00e5 karakterspriket mellom gutter og jenter. Overfor Faktisk.no understreker Nordahl at dette elementet kun utgj\u00f8r en liten del av karaktervariasjonen.\n\n\u2013 Det forklarer p\u00e5 ingen m\u00e5te alt. Men det forklarer noe, og det er derfor noe som b\u00f8r unders\u00f8kes n\u00e6rmere, sier Nordahl til Faktisk.no.\n\nBasert p\u00e5 NRKs egne kilder, er det alts\u00e5 ikke dekning for \u00e5 hevde at gutter er like gode p\u00e5 skolen som jenter, hvis man justerer for en slik ubevisst diskriminering.\n\nKj\u00f8nnsforskjeller mellom ulike vurderingsformer blir ogs\u00e5 dr\u00f8ftet i Stoltenbergutvalgets rapport om kj\u00f8nnsforskjeller i skolen. Her vises det blant annet til at kj\u00f8nnsforskjellene er mindre for eksamenskarakterer enn standpunktkarakterer, og at gutter sk\u00e5rer bedre p\u00e5 tester gjennomf\u00f8rt hjemme enn p\u00e5 skolen. I rapporten gjennomg\u00e5s tre mulige \u00e5rsaker til dette:\n\u2022 Jenter har i snitt h\u00f8yere sosiale ferdigheter enn gutter, og bel\u00f8nnes for dette i de faglige vurderingene.\n\u2022 Eksamensformen kan kanskje favorisere gutter. Her vises det til forskning som finner at jenter gj\u00f8r det d\u00e5rligere i konkurransepregede situasjoner enn gutter. Dersom eksamen oppfattes som konkurransepreget kan dette favorisere gutter.\n\nI utvalgets oppsummering av disse \u00e5rsakene finner de flere studier som st\u00f8tter opp under sosiale ferdigheter som forklaring, at noe forskning tyder p\u00e5 at eksamensformen spiller inn, mens det er lite som tyder p\u00e5 at kj\u00f8nnsstereotypiske forventninger spiller en betydningsfull rolle.", "lang": "no"}