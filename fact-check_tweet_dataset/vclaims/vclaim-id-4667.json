{"title": "Renzi, \u00e8 pi\u00f9 grande Pompei o Machu Picchu?", "subtitle": "", "author": "pagellapolitica.it", "date": null, "vclaim_id": "vclaim-id-4667", "url": "https://pagellapolitica.it/dichiarazioni/5552/renzi-e-piu-grande-pompei-o-machu-picchu", "vclaim": "A conclusione dell'evento \"Italia 2015 - Il Paese nell'anno dell'Expo\" tenutosi al Quadriportico dei Teatri di Pompei, il Premier sottolinea la quantit\u00e0 di bellezza del nostro Paese, di cui ormai - sostiene - siamo quasi assuefatti. Nel farlo, confronta Pompei con un altro sito archeologico particolarmente famoso e visitato, Machu Picchu. Vediamo se \u00e8 vero.\n\nSecondo quanto riportato dal Ministero dei Beni e delle Attivit\u00e0 Culturali e del Turismo, l'area archeologica di Pompei si estende per 60 ettari. La parte di Pompei ad oggi portata alla luce copre circa 45 ettari (circa 3/4 della citt\u00e0 antica). Il sito Unesco di Machu Picchu, famossisimo sito inca situato in Per\u00f9, copre un'area di circa 33 mila ettari di picchi e valli, decisamente pi\u00f9 ampia di quella di Pompei.\n\nRenzi ha dunque torto? Non completamente. L'area edificata di Machu Picchu (riportata nella mappa sottostante) si estende per 530 metri di lunghezza e 200 di larghezza, circa 11 ettari. Di fatto quindi l'area archeologica di Machu Picchu \u00e8 pi\u00f9 piccola dei resti di Pompei. Sebbene l'area complessiva del sito peruviano sia pi\u00f9 ampia, gli scavi archeologici pompeiani sono circa quattro volte pi\u00f9 grandi: \"C'eri quasi\"!", "lang": "it"}