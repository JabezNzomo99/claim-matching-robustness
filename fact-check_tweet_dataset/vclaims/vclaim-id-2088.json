{"title": "Brunetta e i numeri della disoccupazione", "subtitle": "", "author": "pagellapolitica.it", "date": null, "vclaim_id": "vclaim-id-2088", "url": "https://pagellapolitica.it/dichiarazioni/7821/brunetta-e-i-numeri-della-disoccupazione", "vclaim": "\u201cA quelli che sostengono che le riforme hanno effetto e gioiscono sul dato della diminuzione frazionale della disoccupazione giovanile, facciamo notare che in Europa questa \u00e8 sotto il 20 per cento, mentre la disoccupazione complessiva \u00e8 all\u20198 per cento (nella zona euro al 9,5 per cento), con un divario che invece di ridursi si amplia sempre pi\u00f9\u201d\n\nPer prima cosa, il dato della disoccupazione giovanile: a marzo 2017, ha detto l\u2019ISTAT, si \u00e8 attestato sul 34,1 per cento - che, come sanno i nostri lettori, non significa che un giovane su tre sia senza lavoro. Rispetto al mese precedente, c\u2019\u00e8 stato un calo dello 0,4 per cento (che Brunetta descrive come \u201cdiminuzione frazionale\u201d). Nel grafico successivo mostriamo la situazione nei principali paesi europei, secondo i dati Eurostat.\n\nBrunetta ha ragione: la media della disoccupazione giovanile \u00e8 sotto il 20 per cento sia nell\u2019Unione Europea che limitandosi all\u2019area euro. Se consideriamo l\u2019ultimo mese per cui sono registrati dati da tutti i paesi UE - dicembre 2016 - solo due paesi facevano peggio dell\u2019Italia, con percentuali sopra il 40 per cento: Spagna (42,1%) e Grecia (46,7%).\n\nIl deputato forzista aggiunge un altro particolare: il distacco tra i numeri italiani e quelli europei sarebbe in aumento. Per verificarlo, registriamo nel grafico successivo il dato medio europeo (UE a 28 Paesi) e quello italiano per la disoccupazione totale e giovanile negli ultimi 12 mesi.\n\nPer quanto riguarda la disoccupazione totale, la riduzione \u00e8 stata piccola ma costante in Europa. Dall\u20198,7 per cento si \u00e8 scesi all\u20198 per cento senza mai risalire, tra un mese e l\u2019altro, nell\u2019ultimo anno. In Italia, invece, il numero \u00e8 oscillato di qualche punto percentuale, ma sempre sopra l\u201911,5 per cento di un anno fa. Come dice Brunetta, il divario \u00e8 (leggermente) aumentato.\n\nNella disoccupazione giovanile, vediamo anche qui una diminuzione lenta, ma costante mese su mese, nell\u2019Unione. Un anno fa il tasso era al 19,1 per cento, contro il 17,2 di oggi. In Italia c\u2019\u00e8 stata un po\u2019 pi\u00f9 di incertezza, ma anche nel nostro Paese la percentuale \u00e8 calata: dal 37,1 di un anno fa al 34,1 per cento. Qui insomma non si pu\u00f2 dire che il divario stia aumentando, specie se guardiamo agli ultimi mesi (ma si tratta comunque di numeri ai massimi storici).\n\nRenato Brunetta ha citato i numeri corretti per quanto riguarda la media europea della disoccupazione totale e di quella giovanile. Ha poi aggiunto che il divario tra il nostro Paese e il resto dell\u2019Unione \u201csi amplia sempre di pi\u00f9\u201d. In effetti, l\u2019aumento del divario c\u2019\u00e8 se si guarda alla disoccupazione totale, mentre per quella giovanile la situazione non \u00e8 in peggioramento. \u201cC\u2019eri quasi\u201d per il capogruppo di Forza Italia.", "lang": "it"}