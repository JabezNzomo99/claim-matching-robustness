{"title": "Quanti sono davvero gli investimenti nelle periferie congelati dal governo", "subtitle": "L'assessore di Milano all'urbanistica Pierfrancesco Maran\u00a0ha denunciato su Facebook il rinvio al 2020 degli stanziamenti (gi\u00e0 sottoscritti). La nostra verifica", "author": "www.agi.it", "date": "2018-08-10T07:25+0200", "vclaim_id": "vclaim-id-26114", "url": "https://www.agi.it/fact-checking/periferie_milleproroghe-4254319/news/2018-08-10/", "vclaim": "Il \u201cpiano periferie\u201d o, nel lungo nome ufficiale, \u201cProgramma straordinario di intervento per la riqualificazione urbana e la sicurezza delle periferie delle citt\u00e0 metropolitane e dei comuni capoluogo di provincia\u201d, era nato con il governo Renzi, che lo aveva inserito nella legge di bilancio per il 2016 (art. 1 co. 974-978).\n\nIl programma era \u201cfinalizzato alla realizzazione di interventi urgenti per la rigenerazione delle aree urbane degradate\u201d. Gli enti coinvolti avrebbero dovuto inviare i progetti di riqualificazione alla Presidenza del Consiglio, che li avrebbe esaminati ed eventualmente approvati.\n\nIl programma \u00e8 proseguito anche durante il governo Gentiloni, che lo ha confermato con la legge di bilancio per il 2017 (art. 1 co. 141) e finanziato ulteriormente con il decreto del Presidente del Consiglio del 29 maggio 2017.\n\nAlla fine del programma, erano stati approvati 120 progetti, per un costo complessivo per lo Stato di 2,06 miliardi di euro. A marzo 2017 erano stati approvati i primi 24 e ad aprile 2018 gli altri 96.\n\nChe cosa \u00e8 successo con il nuovo governo? Il Senato ha approvato il 6 agosto l\u2019emendamento 13.2 in sede di conversione del decreto legge \u201cProroghe\u201d (il cosiddetto \u201cMilleproroghe\u201d), che dispone (art. 1 co. 1 bis): \u201cL'efficacia delle convenzioni concluse sulla base di quanto disposto ai sensi del decreto del Presidente del Consiglio dei ministri 29 maggio 2017, nonch\u00e9 delle delibere del Cipe n. 2 del 3 marzo 2017 e n. 72 del 7 agosto 2017, adottate ai sensi dell'articolo 1, comma 141, della legge n. 232 del 2016, \u00e8 differita all\u2019anno 2020\u201d.\n\nIn primo luogo i 2,1 miliardi non sono stati stanziati dal solo governo Renzi ma, come abbiamo visto, soprattutto dal governo Gentiloni (che comunque ha continuato l\u2019operato del precedente).\n\nSecondo quanto ha spiegato a Repubblica il sottosegretario all\u2019Economia Massimo Garavaglia (Lega), \u201cCon il Milleproroghe i soldi vengono dati a tutti i comuni e non solo a pochi. Sono poi i comuni che potranno decidere come spenderli secondo il principio dell'autonomia\u201d.\n\nAl momento \u00e8 impossibile verificare l\u2019attendibilit\u00e0 di quanto dichiarato da Garavaglia, poich\u00e9 \u2013 come ci hanno spiegato dall\u2019Anci \u2013 il nuovo fondo di fatto ancora non esiste e per quanto riguarda le risorse che sono state sottratte alle periferie non c\u2019\u00e8 alcuna garanzia che verranno poi effettivamente ripartite tra i comuni n\u00e9 alcuna informazione sul come. Per avere maggiori certezze si dovr\u00e0 quindi attendere la prossima legge di bilancio.\n\nL\u2019emendamento \u00e8 stato infatti votato all\u2019unanimit\u00e0: su 271 senatori presenti hanno votato a favore in 270 (tutti tranne la presidente Casellati, che si \u00e8 astenuta per via del suo ruolo), inclusi quelli del Partito Democratico e delle altre opposizioni.\n\nDall\u2019ufficio di presidenza del Pd hanno giustificato l\u2019accaduto scrivendo in una nota che \u201cIl testo del controverso emendamento al mille proroghe \u00e8 particolarmente involuto, soprattutto nel passaggio relativo al bando delle periferie. Formalmente assegna nuove risorse ai comuni, seppure di gran lunga inferiori a quelle erogate dai governi del Pd. Sempre formalmente, si propone anche l\u2019obiettivo di dare pi\u00f9 tempo ai comuni per completare i progetti. Per questi motivi, tutta l\u2019Aula lo ha votato, comprese le opposizioni\u201d.\n\n\u201cSe il governo ha invece intenzioni truffaldine \u2013 prosegue il comunicato - faremo di tutto per cambiare il provvedimento in Parlamento e nel Paese. Il Pd, con i suoi governi ha approvato il bando delle Periferie, che sta riqualificando tante aree delle citt\u00e0 e che non pu\u00f2 essere in nessun modo prosciugato\u201d.\n\nMaran ha ragione nel sostenere che con il dl Milleproroghe la maggioranza di governo abbia rinviato al 2020 diversi progetti, gi\u00e0 approvati e finanziati, relativi alle periferie delle citt\u00e0 italiane.\n\nAltre due imprecisioni minori riguardano poi la paternit\u00e0 dei fondi stanziati dai precedenti governi al piano periferie, che non spetta al solo Renzi ma anche a Gentiloni, e la responsabilit\u00e0 dell\u2019approvazione dell\u2019emendamento: \u00e8 vero che sia in primo luogo attribuibile al governo (che ha dato parere favorevole) e alla maggioranza (senza i cui voti non sarebbe stato approvato), ma non si pu\u00f2 non notare che la votazione ha visto il voto unanime anche di tutte le opposizioni.", "lang": "it"}