{"title": "La fiducia nel governo \u00e8 aumentata o calata?", "subtitle": "Per Giuseppe Conte il risultato delle elezioni \u00e8 un segnale di gradimento nei confronti dell'esecutivo", "author": "www.agi.it", "date": "2019-06-05T08:01+0200", "vclaim_id": "vclaim-id-16662", "url": "https://www.agi.it/fact-checking/conte_fiducia_governo_cresciuta-5599610/news/2019-06-05/", "vclaim": "Ma gi\u00e0 qui bisogna fare un chiarimento: i consensi dati ai due partiti, che si erano presentati come rivali alle elezioni - il M5s in solitaria, la Lega in coalizione con Forza Italia e Fdi - non si trasformano automaticamente in fiducia nel governo. Il consenso del governo pu\u00f2 infatti essere inferiore - se, ad esempio, una gran parte degli elettori di entrambi i partiti fossero stati contrari all\u2019alleanza - o superiore alla somma delle percentuali ottenute dalle due formazioni politiche.\n\nPremesso questo, vediamo come sono andate le elezioni europee. Nelle votazioni del 26 maggio le percentuali si sono praticamente invertite rispetto all\u2019anno precedente, con la Lega al 34,33% e il M5s al 17,07%. La somma d\u00e0 dunque un totale pari al 51,4%, quasi un punto e mezzo in pi\u00f9 rispetto a marzo 2018. Un leggero rafforzamento, come afferma Conte.\n\nIl governo Conte - come ha scritto Roberto Weber, co-fondatore e presidente dell\u2019istituto Ix\u00e8, sull\u2019Huffington Post a inizio maggio - \u00abnel giugno 2018 raccoglieva il 59% di fiducia dagli italiani\u00bb (una percentuale simile a quella che gli attribuiva Swg, come visto sopra), mentre a maggio 2019 si attesta al 43%. Weber parla di una \u00abfisiologica china\u00bb dei consensi e, riferendosi all\u2019attuale 43%, di \u00abun livello decisamente positivo\u00bb.\n\nMa far discendere da questo calcolo che i cittadini italiani abbiano rafforzato la fiducia nel governo \u00e8 fuorviante. Il consenso per i partiti che compongono la maggioranza e la fiducia nel governo sono due cose distinte, seppure collegate.", "lang": "it"}