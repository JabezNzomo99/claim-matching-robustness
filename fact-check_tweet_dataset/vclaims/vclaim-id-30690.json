{"title": "Borghi e il caso Algeria: lettera o incrociatore?", "subtitle": "", "author": "pagellapolitica.it", "date": null, "vclaim_id": "vclaim-id-30690", "url": "https://pagellapolitica.it/dichiarazioni/8517/borghi-e-il-caso-algeria-lettera-o-incrociatore", "vclaim": "Rispondendo su Twitter a un utente che chiedeva maggiori dettagli e dubitava che uno Stato possa dichiarare unilateralmente di aver annesso delle aree di mare a discapito di altre nazioni e che queste davvero diventino aree del Paese dichiarante, Borghi ha risposto: \u00abSi [sic] non pu\u00f2, per\u00f2 l\u2019Algeria l\u2019ha fatto. Un paese normale risponde mandando un incrociatore, noi abbiamo mandato una lettera\u00bb.\n\nAl di l\u00e0 delle possibili esagerazioni retoriche, davvero la risposta \u00abnormale\u00bb a un\u2019iniziativa come quella algerina sarebbe militare? Che cosa dicono i precedenti e il diritto internazionale? Abbiamo approfondito.\n\nL\u2019azione dell\u2019Algeria di dichiarare una propria zona economica esclusiva \u00e8 legittima, da un punto di vista del diritto internazionale del mare. La possibilit\u00e0 di una dichiarazione di questo genere \u00e8 infatti prevista dagli articoli 55 e successivi della convenzione di Montego Bay, il principale trattato internazionale che regola il diritto internazionale del mare. Al massimo si pu\u00f2 criticare la mancanza di coordinamento preliminare con l'Italia, che per\u00f2 non rende illegittima l'azione algerina.\n\nChe da una dichiarazione del genere possano sorgere controversie tra Stati \u00abcon coste opposte o adiacenti\u00bb, come l\u2019Italia e l\u2019Algeria, \u00e8 poi un\u2019ipotesi esplicitamente presa in considerazione e disciplinata ancora dalla convenzione di Montego Bay all\u2019articolo 74. In questo caso gli Stati risolvono la questione delimitando la zona economica esclusiva \u00abper accordo sulla base del diritto internazionale (...) al fine di raggiungere un\u2019equa soluzione\u00bb. Insomma, tramite negoziati.\n\nSi possono citare diversi casi di dispute sui confini marittimi tra Stati risolte per via diplomatica. Nel Mediterraneo normalmente \u2013 spiega ad esempio il The Oxford Handbook of the Law of the Sea (pag. 615 e ss.) \u2013 l\u2019accordo viene trovato tramite intese bilaterali tra gli Stati, dunque senza bisogno di coinvolgere le corti internazionali. Ci sono per\u00f2 casi in cui ci si \u00e8 rivolti a giudici o arbitri internazionali, come successo ad esempio nel 2009 tra Croazia e Slovenia o, negli anni Ottanta, tra Libia e Malta, e tra Tunisia e Libia.\n\nL\u2019Italia e l\u2019Algeria \u2013 come risulta anche dalle rispettive comunicazioni ufficiali, dove viene esplicitamente citato l\u2019articolo 74 della convenzione di Montego Bay \u2013 si stanno muovendo come previsto dal diritto internazionale. Siamo, in particolare, nella fase in cui i due Paesi stanno cercando di risolvere la questione con un accordo bilaterale, i cui negoziati, come vedremo tra poco, stanno per iniziare.\n\nDal Ministero degli Esteri, da noi contattato, ci hanno comunicato che entro fine febbraio dovrebbe tenersi la prima riunione della commissione tecnica bilaterale Italia-Algeria che \u00e8 stata convocata, seguendo il diritto internazionale che abbiamo ricordato, proprio per risolvere la questione della zona economica esclusiva.\n\nIl deputato della Lega Claudio Borghi ha sostenuto su Twitter che l\u2019Algeria non potesse dichiarare una propria zona economica esclusiva che arrivi a ridosso del mare territoriale italiano e che la risposta \u00abnormale\u00bb a un\u2019azione di questo genere dovrebbe essere mandare \u00abun incrociatore\u00bb e non \u00abuna lettera\u00bb.\n\nQuesta affermazione \u00e8 per\u00f2 esagerata e non tiene conto dei precedenti e del diritto internazionale: l\u2019Algeria si sta ancora muovendo nell\u2019alveo della legalit\u00e0 internazionale e, dichiarando una sua zona economica esclusiva, sta esercitando un diritto previsto dalla convenzione di Montego Bay. Se, come \u00e8 in effetti accaduto con l\u2019Italia, l\u2019esercizio di questo diritto crea delle controversie con altri Stati, la convenzione di Montego Bay stessa prevede una serie di meccanismi per la soluzione \u00abcon mezzi pacifici\u00bb di tali controversie. L\u2019Italia, con l\u2019invio di una lettera (e non solo), e l\u2019Algeria si stanno muovendo in questa direzione e in passato diversi Paesi \u00abnormali\u00bb hanno seguito la stessa strada senza far uso di navi da guerra. Per Borghi, insomma, una \u201cPanzana pazzesca\u201d.\n\nReplica dell'onorevole Borghi: L\u2019espressione \u201cmandare un incrociatore\u201d \u00e8 meramente retorica. L\u2019intento, provocatorio, \u00e8 quello di sottolineare le forti carenze del nostro paese nella gestione della politica estera e internazionale. Non sono pochi, peraltro, i casi in cui altri Stati hanno reagito con dimostrazioni di forza in situazioni similari. E ancora, l'art. 74 della Convenzione (citato dall'articolo) non riguarda solamente la generica \"ipotesi di controversie\u201d, ma prescrive piuttosto il contegno che gli Stati, con coste opposte o adiacenti, si impegnano a tenere al fine di delimitare una Zona economica esclusiva - contegno che si sarebbe dovuto osservare nel caso di specie nel quale, invece, \u00e8 mancato un negoziato e un accordo tra le parti. piattaforma continentale https://unmig.mise.gov.it/", "lang": "it"}