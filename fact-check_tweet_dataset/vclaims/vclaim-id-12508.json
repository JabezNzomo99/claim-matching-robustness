{"title": "Lombardia, Veneto ed Emilia-Romagna: autonomie a confronto", "subtitle": "", "author": "pagellapolitica.it", "date": null, "vclaim_id": "vclaim-id-12508", "url": "https://pagellapolitica.it/dichiarazioni/8195/lombardia-veneto-ed-emilia-romagna-autonomie-a-confronto", "vclaim": "L\u201911 febbraio, il presidente dell'Emilia Romagna Stefano Bonaccini ha sottolineato la differenza tra il progetto di autonomia di Lombardia e Veneto e quello della sua regione.\n\nLa richiesta ha il suo fondamento nella riforma costituzionale del 2001. Questa ha riformato il Titolo V della Costituzione e ha aggiunto un comma all\u2019articolo 116 (il comma 3), secondo cui \u00abulteriori forme e condizioni particolari di autonomia\u00bb possono essere richieste dalle regioni non a statuto speciale.\n\nFin dal 2003, diverse regioni (Veneto, Lombardia, Piemonte e Toscana) hanno provato a ottenere maggiore autonomia avviando il procedimento previsto della riforma del Titolo V, ma nessun procedimento \u00e8 finora arrivato a conclusione.\n\nLe regioni in cui il procedimento \u00e8 pi\u00f9 avanzato sono per\u00f2 Emilia-Romagna, Lombardia e Veneto. Il 28 febbraio 2018, le trattative fra le regioni e lo Stato hanno portato alla definizione e alla firma di tre distinti accordi preliminari tra i presidenti di regione e i rappresentanti del governo Gentiloni.\n\nIl percorso dell\u2019Emilia Romagna verso una maggiore autonomia ha avuto inizio il 28 agosto 2017, quando la giunta regionale ha approvato il primo documento in cui erano individuate le macro-aree \u00abdi intervento strategico\u00bb. Alcuni mesi dopo, il 3 ottobre 2017, il presidente della regione Stefano Bonaccini \u00e8 stato incaricato di avviare un negoziato con il governo.\n\nIn base alla riforma del 2001, ci sono alcune competenze esclusivamente statali (pensiamo ad esempio alla difesa) e altre invece cosiddette \u201cdi legislazione concorrente\u201d: in quegli ambiti, allo Stato spetta definire i principi generali, mentre le regioni possono comunque legiferare. L\u2019elenco \u00e8 stabilito nell\u2019art. 117 della Costituzione, che riporta venti materie.\n\nSuccessivamente, il 25 luglio 2018, durante una seduta dell'Assemblea legislativa, le competenze su cui la regione Emilia-Romagna vorrebbe la gestione diretta sono state fissate in 15. A quelle stabilite in precedenza, sono state aggiunte agricoltura, acquacoltura, protezione della fauna e attivit\u00e0 venatoria; cultura e spettacolo; sport. risoluzione\n\nSia la Lombardia che il Veneto hanno chiesto al governo l\u2019avvio del negoziato dopo aver tenuto un referendum consultivo a fine ottobre 2017. In entrambe le regioni, il S\u00ec ha stravinto a larghissima maggioranza (95% in Lombardia e 98% in Veneto).\n\nEntrambe le regioni, come sottolinea un dossier del Servizio studi del Senato sul tema, stanno trattando per estendere i propri poteri a tutti gli ambiti di competenza legislativa concorrente fra Stato e regioni, e alle tre di competenza esclusiva statale elencate nell'articolo 116 della Costituzione, per un totale di 23 materie.\n\nNella sezione dedicata alla questione dell'autonomia sul sito istituzionale della regione Emilia-Romagna si legge che \u00aba copertura delle funzioni richieste, l\u2019Emilia-Romagna ha proposto la propria compartecipazione al gettito dei tributi erariali riferibili al suo territorio, da definire in sede di negoziato con il governo\u00bb. Insomma, nel progetto della regione settentrionale, le tasse raccolte nella regione resteranno le stesse, ma quelle che si possono \u201criferire\u201d all\u2019Emilia-Romagna - cio\u00e8 quelle che vengono spese in loco - saranno assegnate in misura maggiore al controllo dell\u2019ente locale.\n\nIl tema, comunque, non \u00e8 ancora definito del tutto. Negli accordi preliminari fra le tre regioni e lo Stato si legge che le risorse finanziarie saranno determinate da una commissione paritetica Stato-regione e che, \u00abin una prima fase, occorrer\u00e0 prendere a parametro la spesa storica sostenuta dallo Stato nella regione riferita alle funzioni trasferite o assegnate\u00bb.\n\nSecondo un\u2019inchiesta del , \u00abquesto scenario \u00e8 certamente possibile per alcuni temi ma improbabile in altri\u00bb, come ad esempio nella scuola, ambito in cui la percentuale maggiore di spesa \u00e8 data dal costo degli stipendi e \u00abl\u2019autonomia non pu\u00f2 certo portare a contratti di lavoro differenziati o alla riduzione degli organici tagliando il rapporto docenti/studenti\u00bb.\n\nIl presidente dell'Emilia-Romagna Stefano Bonaccini ha sottolineato che il progetto di autonomia della sua regione coinvolge 15 delle 23 competenze previste dalla Costituzione e che non saranno previste nuove spese per lo Stato.\n\nLa questione dei fondi \u00e8 pi\u00f9 difficile. Almeno in linea teorica, l\u2019estensione delle materie di competenza regionale non dovrebbe comportare nuove spese per le casse dello Stato: alla regione dovrebbe finire pi\u00f9 che altro la gestione diretta dei soldi che gi\u00e0 oggi lo Stato spende in quel settore. Resta tuttavia da considerare che lo stanziamento delle risorse \u2013 se i progetti autonomisti dovessero diventare leggi \u2013 verrebbe successivamente stabilito da una commissione paritetica Stato-regione e solo allora si potr\u00e0 avere la parola definitiva. Per questo margine di incertezza \u2013 anche perch\u00e9, ad oggi, nessuna regione ha portato a termine l\u2019iter che stanno percorrendo Emilia-Romagna, Veneto e Lombardia \u2013 Bonaccini merita un \u201cC\u2019eri quasi\u201d.", "lang": "it"}