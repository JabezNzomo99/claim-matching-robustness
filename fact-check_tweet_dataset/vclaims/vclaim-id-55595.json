{"title": "Vi vet ikke om 70% av partnerdrap i Norge beg\u00e5s av ikke-muslimske nordmenn", "subtitle": "Vi kan ikke sl\u00e5 fast en persons etnisitet eller religionstilh\u00f8righet basert p\u00e5 statsborgerskap.", "author": "www.faktisk.no", "date": null, "vclaim_id": "vclaim-id-55595", "url": "https://www.faktisk.no/faktasjekker/Q5Y/vi-vet-ikke-om-70-av-partnerdrap-i-norge-begas-av-ikke-muslimske-nordmenn", "vclaim": "I en kronikk i Aftenposten skriver Ervin Kohn om fiendtlighet mot muslimer maskert som religionskritikk. Kohn er forstander i Det mosaiske trossamfunn i Oslo og andre nestleder i Antirasistisk senter.\n\nKohn er innom flere temaer i kronikken, f\u00f8r han kommer til hva som er religi\u00f8se og hva som er nasjonale eller kulturelle praksiser. If\u00f8lge Kohn er verken kj\u00f8nnslemlestelse av kvinner, konemishandling eller \u00e6resvold religi\u00f8se praksiser.\n\nKohns p\u00e5stand om at \u00ab70 prosent av partnerdrap i Norge beg\u00e5s av ikke muslimske nordmenn\u00bb, har blitt lagt merke til av Nina Hjerpset-\u00d8stlie. Hun jobbet tidligere for det innvandrings- og islamkritiske nettstedet Rights.no, men driver n\u00e5 sitt eget nettsted.\n\nI et svar til Kohn, som b\u00e5de er publisert p\u00e5 Gjenstridig.no og Aftenposten, skriver Hjerpset-\u00d8stlie:\n\nHvem av dem har rett? Det skal vi se n\u00e6rmere p\u00e5 i denne faktasjekken.\n\nErvin Kohn opplyser til Faktisk.no at hans kilde er rapporten \u00abPartnerdrap i Norge 1990\u20132012\u00bb fra OUS, Kompetansesenter for sikkerhets-, fengsels- og rettspsykiatri for Helseregion S\u00f8r-\u00d8st. Rapporten ble publisert i 2015, som et resultat av Regjeringens handlingsplan mot vold i n\u00e6re relasjoner.\n\nBakgrunnen for rapporten er en unders\u00f8kelse av alle partnerdrap i Norge i perioden 1990\u20132012, som hadde en rettskraftig avgj\u00f8relse per 31.12.2013. Partnerdrap der gjerningsperson ogs\u00e5 tok sitt eget liv eller var strafferettslig utilregnelig, er inkludert. Dette utgj\u00f8r til sammen 177 partnerdrap.\n\nRapporten tar utgangspunkt i Kripos sin definisjon av partnerdrap: At gjerningsperson og offer enten var gift, samboere eller hadde registrert partnerskap da drapet skjedde, eller at de hadde v\u00e6rt dette p\u00e5 et tidligere tidspunkt.\n\nEt av form\u00e5lene med rapporten var \u00e5 finne ut hvilke faktorer som \u00f8ker sannsynligheten for at partnerdrap skal skje. \u00abEtnisk opprinnelse\u00bb er blant de sosiodemografiske kjennetegnene som er kartlagt hos gjerningspersonene. Det er disse tallene Kohn viser til som dokumentasjon for p\u00e5standen sin. If\u00f8lge rapporten fordeler den \u00abetniske opprinnelsen\u00bb hos gjerningspersonene seg slik:\n\nP\u00e5standen vi faktasjekker er om \u00ab70 prosent av partnerdrap i Norge beg\u00e5s av ikke-muslimske nordmenn\u00bb. Det st\u00e5r ingenting i rapporten om hvilken religi\u00f8s tilh\u00f8righet gjerningspersonene hadde.\n\n\u2013 Jeg er klar over det, men det er rimelig \u00e5 anta at det ikke er noen muslimer blant dem som er etniske nordmenn, sier Kohn til Faktisk.no.\n\nHans slutning er alts\u00e5 at de 66,7 prosentene av gjerningsmennene som er kategorisert som norsk under \u00abetnisk opprinnelse gjerningsperson\u00bb, ikke er muslimer.\n\nI rapporten fra 2015 st\u00e5r det ingenting om definisjonen p\u00e5 begrepet \u00abetnisk\u00bb, eller hvorfor det er brukt i sammenheng med statsborgerskap.\n\nOverfor Faktisk.no forklarer rapportforfatter Solveig Karin B\u00f8 Vatnar, n\u00e5 professor ved avdeling for helse- og sosialfag ved H\u00f8gskolen i Molde, at det er dette begrepet, alts\u00e5 etnisitet, som ofte brukes i internasjonal partnerdrapsforskning.\n\nVatnar har ogs\u00e5 skrevet en engelskspr\u00e5klig artikkel om temaet, basert p\u00e5 samme datagrunnlag. I denne artikkelen brukes ikke begrepet \u00abetnisk\u00bb, men landbakgrunn p\u00e5 noen av gjerningspersonene er oppgitt. Landbakgrunn er ikke oppgitt i den norske rapporten.\n\nVatnar opplyser at ingen av gjerningspersonene med norsk statsborgerskap har innvandrerforeldre. If\u00f8lge artikkelen hadde:\n\u2022 42 av 177 var utenlandske statsborgere med Iran (5), Irak (4) og Somalia (4) p\u00e5 topp.\n\u2022 17 av 177 hadde byttet fra annet til norsk statsborgerskap. Her topper Iran, Israel, Sri Lanka og Tunisia listen med to gjerningspersoner.\n\nNina Hjerpset-\u00d8stlie viser til helt andre tall n\u00e5r hun skriver at Kohn tar feil. I svaret sitt i Aftenposten bruker hun til tall fra VGs oversikt over partnerdrap.\n\nVG har kartlagt samtlige partnerdrap siden 2000, der gjerningspersonen enten var gift, samboer eller kj\u00e6reste med offeret, eller hadde v\u00e6rt det tidligere. Definisjonen skiller seg alts\u00e5 fra Kripos sin, ved at ogs\u00e5 kj\u00e6rester er inkludert.\n\nDette har blitt til en l\u00f8pende oversikt over saker der gjerningspersonen enten er d\u00f8mt eller siktet for drap av politiet. Til sammenligning viste rapporten fra 2015 bare til saker med rettskraftig dom.\n\nTall fra denne databasen viser at innvandrere st\u00e5r for 47 prosent av alle partnerdrap i Norge i perioden 2000\u20132019, if\u00f8lge Hjerpset-\u00d8stlie.\n\nDette stemmer nesten overens med VG-tallene. Oversikten inneholder nemlig informasjon om hvilket f\u00f8deland gjerningspersonen kommer fra. 82 av 168 gjerningspersoner i basen er f\u00f8dt i utlandet. Det tilsvarer 49 prosent, men VG skriver selv 47 prosent under en figur som viser fordelingen av norskf\u00f8dte og utenlandsf\u00f8dte gjerningspersoner.\n\nI basen er innvandrere definert som personer f\u00f8dt i utlandet av to utenlandsf\u00f8dte foreldre.\n\nSier ikke noe om religion\n\nOversikten sier ingenting om gjerningspersonenes religi\u00f8se tilknytning. Bare f\u00f8deland er oppgitt, noe som ikke kan si noe om gjerningspersonens religi\u00f8se tilh\u00f8righet. Det gj\u00f8r imidlertid heller ikke Hjerpset-\u00d8stlie i innlegget sitt, utover \u00e5 hevde at Kohn tar feil.\n\nHjerpset-\u00d8stlie skriver ogs\u00e5 at den vanligste landbakgrunnen for gjerningspersoner med innvandringsbakgrunn er Iran, Afghanistan, Irak og Somalia. Dette er if\u00f8lge oversikten riktig, bortsett fra at hun ikke har tatt med Eritrea, som er f\u00f8rt opp med samme antall gjerningspersoner som Somalia.\n\nHun skriver ogs\u00e5 at \u00abinnvandrere passerte etniske nordmenn som gjerningsmenn i 2007\u00bb. Vi vet ikke om alle gjerningspersoner f\u00f8dt i Norge er \u00abetnisk norske\u00bb. Noen av dem kan ha innvandrerforeldre og definere egen etnisitet p\u00e5 en annen m\u00e5te.\n\nDet riktige vil v\u00e6re \u00e5 si at gjerningspersoner f\u00f8dt i utlandet passerte gjerningspersoner f\u00f8dt i Norge i 2007.\n\nImidlertid gjelder ikke dette for alle \u00e5rene etter 2007. Det var flere gjerningspersoner som var f\u00f8dt i Norge, enn gjerningspersoner f\u00f8dt i utlandet, i 2011, 2016 og 2017.\n\nInnvandrere er uansett overrepresenterte i statistikken. I perioden under ett st\u00e5r gjerningsmenn som er innvandrere bak 49 prosent av partnerdrapene, mens befolkningen i Norge best\u00e5r av 14,4 prosent innvandrere i 2019.\n\nFaktisk.no har tidligere skrevet om begrepet \u00abetnisk\u00bb, basert p\u00e5 omtale av for eksempel straffesaker i mediene. Da forklarte Minja Tea Dzamarija, seniorr\u00e5dgiver i seksjon for befolkningsstatistikk ved SSB, at SSB ikke lager statistikk basert p\u00e5 etnisitet, men f\u00f8deland.\n\n\u2013 Grunnen til at SSB ikke bruker etnisitet, er at vi ikke har informasjon om det. Vi kan ikke fortelle noen om de er etnisk norske eller om de er kurdere. Oversj\u00f8iske innvandringsland, som USA og Canada, kan f\u00f8re oversikt over etnisitet fordi de baserer befolkningsstatistikken sin p\u00e5 folketelling. Da kan de sp\u00f8rre om etnisk tilh\u00f8righet. Men det er en variabel som er veldig subjektiv, for en person kan ogs\u00e5 skifte etnisk tilh\u00f8righet.\n\nI stedet kan man se p\u00e5 for eksempel personens og/eller foreldre og besteforeldres f\u00f8deland, eller statsborgerskap. I utgangspunktet sier heller ikke dette noe om personens etnisitet eller hvorvidt personen er muslim eller ikke. For eksempel kan en norskf\u00f8dt med to norskf\u00f8dte foreldre og fire norskf\u00f8dte besteforeldre, konvertere til islam.", "lang": "no"}