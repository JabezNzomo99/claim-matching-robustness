{"title": "Nei, narkotika forkledd som godteri er ikke en ny trend som Legemiddelverket advarer mot p\u00e5 Halloween", "subtitle": "Artikkelen er publisert av nettstedet Ukensnytt.com, som er kjent for \u00e5 dikte opp innhold og kilder.", "author": "www.faktisk.no", "date": null, "vclaim_id": "vclaim-id-11330", "url": "https://www.faktisk.no/faktasjekker/kgA/nei-narkotika-forkledd-som-godteri-er-ikke-en-ny-trend-som-legemiddelverket-advarer-mot-pa-hallowee", "vclaim": "I en artikkel publisert 22. oktober p\u00e5st\u00e5r nettstedet Ukensnytt.com at Legemiddelverket advarer mot en ny trend som ser ut til \u00e5 spre seg ogs\u00e5 i Norge: At barn f\u00e5r utdelt narkotiske stoffer forkledd som godteri p\u00e5 Halloween.\n\nArtikkelen ble blant annet publisert p\u00e5 Facebook-siden \u00abKundeservice\u00bb, hvor den i skrivende stund har mer enn 7300 delinger.\n\nUkensnytt skriver at \u00abfrykten blant norske foreldre har spredt seg\u00bb, og at barn har \u00abf\u00e5tt utdelt stoffet MDMA \u2013 bedre kjent som extacy - forkledd som snop\u00bb.\n\nDen eneste kilden som er sitert i saken er \u00abmedisinsk fagsjef Einar Karlsen fra Legemiddelverket\u00bb. Han sier at barn er veldig f\u00f8lsomme for slike stoffer, og at MDMA kan f\u00f8re til overdose og d\u00f8dsfall.\n\nFaktisk.no har fors\u00f8kt \u00e5 kontakte Ukensnytt.com via e-posten som st\u00e5r oppf\u00f8rt p\u00e5 nettsiden. Over et d\u00f8gn etter at e-posten ble sendt, f\u00e5r vi beskjed om at e-posten ikke kunne leveres.\n\nFaktisk.no har tidligere kartlagt Ukensnytt.com som del av et nettverk av l\u00f8gnfabrikker som i mai hadde Norges mest delte saker. Felles for l\u00f8gnfakbrikkene er at de publiserer oppdiktede historier og siterer kilder som ikke eksisterer. Her er noen eksempler:\n\nDen eneste kilden oppgitt i artikkelen til Ukensnytt er som sagt \u00abmedisinsk fagsjef Einar Karlsen fra Legemiddelverket\u00bb.\n\nKommunikasjonssjef i Legemiddelverket, Vibeke \u00c5byholm, sier til Faktisk.no at Einar Karlsen ikke jobber i Legemiddelverket.\n\nSteinar Madsen, som faktisk er medisinsk fagdirekt\u00f8r i Legemiddelverket i virkeligheten, opplyser at Legemiddelverket heller ikke advarer mot dette som en ny trend.\n\n\u2013 Dette er et ukjent fenomen i Norge. Det har versert historier om slemme folk som delte ut ting som dette i forbindelse med Halloween i USA, men jeg har fors\u00f8kt \u00e5 g\u00e5 det opp, og s\u00e5 vidt jeg kan forst\u00e5 er det bare myter.\n\nMadsen sier at det selges narkotiske stoffer som pakkes inn i blant annet drops og piller, men ikke fordi man skal lure barn til \u00e5 f\u00e5 det i seg.\n\nI 2015 skrev VG en artikkel om dop som kamufleres som godteri under tittelen \u00abBekymret for at barna skal f\u00e5 narkotika i Halloween-kurven\u00bb, etter at et Facebook-innlegg hadde g\u00e5tt viralt. I artikkelen uttalte Steinar Madsen i Legemiddelverket f\u00f8lgende:\n\n\u2013 Barn er veldig f\u00f8lsomme for slike stoffer, og det kan gi kraftige virkninger. Det kan f\u00f8re til overdose og d\u00f8dsfall.\n\nDette er n\u00f8yaktig samme sitat som er brukt i saken til Ukensnytt.com, men som der er tillagt \u00abmedisinsk fagsjef Einar Karlsen fra Legemiddelverket\u00bb.\n\nI VGs artikkel opplyste Legemiddelverket ogs\u00e5 at det hadde v\u00e6rt noen episoder i USA der det har blitt gitt narkotiske stoffer til barn p\u00e5 Halloween, men at det h\u00f8rer til sjeldenhetene.\n\n\u2013 Dette var nok en urban myte, og senere unders\u00f8kelser viste at dette sannsynligvis ikke stemte, sier Madsen til Faktisk.no i dag.\n\nHan understreker imidlertid at det alltid vil finnes g\u00e6rninger, og trekker frem Tylenol-aff\u00e6ren fra Chicago i 1982 som eksempel. Da d\u00f8de syv personer etter \u00e5 ha f\u00e5tt i seg paracetamoltabletter som var tilsatt kaliumcyanid.\n\nDet amerikanske faktasjekknettstedet Snopes har skrevet flere faktasjekker om farlig Halloween-godteri.\n\nI 2000 publiserte de en faktasjekk av en p\u00e5stand om at politiet hadde dokumentert tilfeller av at folk ga ut forgiftet godteri til barn p\u00e5 Halloween. De konkluderte med at p\u00e5standen ikke stemte.\n\nI 2015 konkluderte Snopes med at ecstasy som ligner p\u00e5 godteri ikke er noe nytt, at det ikke er laget for \u00e5 appellere til barn og at sjansene er sm\u00e5 for at det havner i Halloween-posen.\n\nSeksjonssjef ved seksjon for nakotikaanalyse i Kripos, Kari Frey Solvik, skriver i en e-post til Faktisk.no at det ikke har v\u00e6rt beslag av slike produkter i Halloween-godteri til barn i Norge, og at Kripos ikke ser noen grunn til \u00e5 advare mot det.\n\n\u2013 Historien det vises til ble spredt p\u00e5 sosiale medier i Norge for noen \u00e5r siden, og ble ogs\u00e5 den gangen tilbakevist.\n\nSolvik skriver at cannabis er legalisert i noen stater i USA, og at spiselige produkter med THC, et av virkestoffene i cannabis, ogs\u00e5 er lovlig noen steder.\n\n\u2013 Der er det mulig \u00e5 f\u00e5 kj\u00f8pt ulike spiselige produkter, ogs\u00e5 godteri, med innhold av THC. Lovverket i disse statene har imidlertid etter hvert blitt utformet slik at det ikke er lov \u00e5 selge produkter som lett kunne ha appell til barn, eller som barn lett kunne forveksle med vanlig godteri.\n\n\u2013 I Norge er det tatt enkelte beslag i godteri med innhold av THC, og vi har derfor v\u00e6rt ute i media og snakket om dette som et \u00abnytt fenomen\u00bb, men vi kan ikke si at dette er en trend som har tatt av. I noen tilfeller er det hjemmeproduserte karameller eller lignende. I de fleste av tilfellene er produktene bestilt fra USA over internett, som oftest stoppet av Tollvesenet, skriver Solvik i Kripos.\n\n\u2013 Narkotika forkledd som godteri er ingen ny trend for Tolletaten. Dette er et modus vi har sett over flere \u00e5r, og f\u00f8lgelig gjort beslag p\u00e5. Det er dog et begrenset antall beslag som gj\u00f8res per \u00e5r. For 2018 er det registrert to beslag i Tolletaten.\n\nI artikkelen p\u00e5 Ukensnytt.com er det publisert tre ulike bilder. Det ene viser en pose med rosa bj\u00f8rner. Bildet ble if\u00f8lge Snopes publisert p\u00e5 nettsiden Mdmateam.com for to \u00e5r siden.\n\nEt omvendt bildes\u00f8k i Google viser at det ogs\u00e5 ble brukt som illustrasjonsbilde i en artikkel hos britiske The Sun i fjor, etter at fire 13-\u00e5ringer skal ha blitt fraktet til sykehus i Manchester etter \u00e5 ha tatt piller formet som bj\u00f8rner.\n\nDet andre bildet kommer fra The Loop, en ideell organisasjon som tilbyr trygg testing av narkotika og som jobber med \u00e5 redusere skade som f\u00f8lge av rusmidler p\u00e5 nattklubber og festivaler.\n\nBildet ble brukt i en pressemelding publisert p\u00e5 nettsidene til politiet i Nord-Wales i desember 2016, der de advarte mot rosa ecstacypiller formet som teddybj\u00f8rner.\n\nDet tredje bildet viser s\u00e5kalt \u00absnopdop\u00bb, her i form av gummibj\u00f8rner som inneholder virkestoffet THC, som finnes i cannabis.\n\nBildet ble opprinnelig publisert av kanadiske CBC News, som oppgir at det kommer fra politiet i Laval.", "lang": "no"}