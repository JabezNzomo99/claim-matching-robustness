{"title": "Salvini ha \u201cpersonalmente\u201d firmato i corridoi umanitari?", "subtitle": "", "author": "pagellapolitica.it", "date": null, "vclaim_id": "vclaim-id-26807", "url": "https://pagellapolitica.it/dichiarazioni/8428/salvini-ha-personalmente-firmato-i-corridoi-umanitari", "vclaim": "Nonostante lo Stato italiano non contribuisca finanziariamente all\u2019iniziativa, in base a determinati protocolli \u2013 di cui parleremo tra poco \u2013 i ministeri degli Esteri e dell\u2019Interno sono coinvolti con la funzione di controllo e di coordinamento di tutti gli enti coinvolti nel progetto.\n\nIl 15 dicembre 2015 (sotto il governo Renzi), la Comunit\u00e0 di Sant\u2019Egidio, con le Chiese protestanti italiane, ha firmato il protocollo per l\u2019apertura dei primi corridoi umanitari in accordo con i ministeri dell\u2019Interno e degli Esteri. \u00abA questa intesa \u2013 ricostruisce il dossier di Sant\u2019Egidio \u2013 \u00e8 seguito un protocollo con la Conferenza episcopale italiana, firmato il 12 giugno del 2017\u00bb, con Gentiloni a capo dell\u2019esecutivo.\n\nSecondo i dati forniti dalla Comunit\u00e0 di Sant\u2019Egidio, aggiornati a giugno 2019, gli arrivi in Italia da quanto esistono i corridoi umanitari sono stati 2.148, che salgono a un totale di 2.669 se si considerano anche quanti sono arrivati in Francia (364), Belgio (150) e Andorra (7).\n\nIn realt\u00e0, gli arrivi in Italia pi\u00f9 consistenti sono stati quelli dal Libano (1.626), e riguardano profughi siriani presenti nei campi profughi del Paese mediorientale. Circa 500 profughi (per lo pi\u00f9 eritrei, somali e sudsudanesi) sono invece arrivati dall\u2019Etiopia.\n\n\u00c8 vero: con il governo Lega-M5s, a maggio 2019, \u00e8 stato rinnovato il protocollo d\u2019intesa tra Comunit\u00e0 di Sant\u2019Egidio, ministeri degli Esteri e dell\u2019Interno e Comunit\u00e0 episcopale italiana per i corridoi umanitari, ma il testo non presenta la firma di Salvini, ma quella della prefetta Gerarda Pantalone.", "lang": "it"}