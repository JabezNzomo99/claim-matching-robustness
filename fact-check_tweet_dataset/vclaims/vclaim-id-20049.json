{"title": "Toninelli esagera sugli sbarchi ma ha ragione sui richiedenti asilo", "subtitle": "", "author": "pagellapolitica.it", "date": null, "vclaim_id": "vclaim-id-20049", "url": "https://pagellapolitica.it/dichiarazioni/7847/toninelli-esagera-sugli-sbarchi-ma-ha-ragione-sui-richiedenti-asilo", "vclaim": "Secondo i dati forniti dal Ministero dell'Interno, nel 2016 ci sono stati 181.436 sbarchi, un record assoluto. L'anno precedente erano stati 153.842 e nel 2014 (record precedente) 170.100.\n\nToninelli \u00e8 dunque impreciso nel sostenere che \"ogni anno\" sbarchino 200 mila persone. Tale soglia sar\u00e0 forse superata solo nel 2017, e nel triennio precedente - da quando \u00e8 cominciata l'emergenza migratoria verso l'Italia - la media \u00e8 stata di poco meno di 170 mila sbarchi all'anno (168.792).\n\nQuante, tra le persone arrivate in Italia, ottengono l\u2019asilo? La premessa \u00e8 che esistono tre status diversi che un richiedente asilo pu\u00f2 vedersi riconosciuti (da cui dipendono, ad esempio, permessi di soggiorno di durata diversa): chi ottiene lo status di rifugiato \u00e8 una minoranza del totale di chi ottiene l'asilo, mentre percentuali pi\u00f9 alte ottengono la protezione umanitaria e quella sussidiaria.\n\nSecondo i dati del Ministero dell'Interno, nel 2016 sono state accolte il 40% delle 91.102 domande di asilo esaminate. In particolare \u00e8 stato concesso lo status di rifugiato al 5% dei richiedenti, lo status di avente diritto alla protezione umanitaria al 21% e alla protezione sussidiaria al 14%.\n\nL'anno prima erano state esaminate 71.117 domande ed era stato accolto circa il 42% di esse: 5% rifugiati, 22% protezione umanitaria e 14% protezione sussidiaria.\n\nDunque Toninelli ha ragione l\u00e0 dove afferma che \"la maggior parte\" non ha diritto d'asilo. Si tratta infatti di circa il 60% dei richiedenti, che oltretutto sono una minoranza rispetto al totale degli sbarchi.\n\nDunque la percentuale degli aventi diritto all'asilo \u00e8 ancora inferiore al 40% (difficile azzardare una percentuale precisa, anche considerando che da un lato la stessa persona pu\u00f2 essere sbarcata pi\u00f9 volte, e dall'altro che \u00e8 possibile - anche se sempre pi\u00f9 improbabile - che siano avvenuti degli sbarchi non registrati).", "lang": "it"}