{"title": "Dopo la Brexit i Paesi mediterranei faranno il 51% dell\u2019economia Ue?", "subtitle": "\u00c8 lo scenario dipinto dall'ex presidente del Consiglio, Paolo Gentiloni. Abbiamo verificato", "author": "www.agi.it", "date": "2018-06-30T07:21+0200", "vclaim_id": "vclaim-id-4381", "url": "https://www.agi.it/fact-checking/brexit_gentiloni_economia_ue-4086445/news/2018-06-30/", "vclaim": "Intervistato da Lilli Gruber su La7, l\u2019ex presidente del Consiglio Paolo Gentiloni ha sottolineato la necessit\u00e0 per l\u2019Italia di fare fronte comune coi Paesi mediterranei sulle questioni economiche, per evitare che passi la linea voluta dal nord Europa, a suo parere potenzialmente dannosa per gli interessi italiani. A corredo di questo ragionamento ha poi affermato (min. -32.00): \u201cUna volta uscito il Regno Unito dall\u2019Ue, i Paesi mediterranei saranno il 51% dell\u2019economia dell\u2019Unione\u201d.\n\nPi\u00f9 che i Paesi Ue che geograficamente si affacciano sul Mediterraneo, prendiamo in considerazione quei Paesi che vengono di solito ritenuti parte del \u201cblocco Sud\u201d dell\u2019Unione europea e che hanno spesso fatto fronte comune sulle questioni economiche: Spagna, Portogallo, Francia, Italia, Grecia, Cipro e Malta.\n\nLasciamo dunque fuori Slovenia e Croazia, che pure affacciano sul Mediterraneo ma sono culturalmente e storicamente pi\u00f9 legate al centro-est Europa (e la loro economia del resto ha dimensioni tali da non risultare determinante ai fini dell\u2019analisi).\n\nIl totale dei Pil dei vari Paesi mediterranei, sempre a prezzi di mercato e riferiti al 2017, ammonta a 5.573,449 miliardi di euro. Cio\u00e8 al 42,85% del Pil dell\u2019Unione europea. Siamo abbastanza lontani \u2013 poco pi\u00f9 di 8 punti percentuali in meno - dalla percentuale indicata da Gentiloni. E soprattutto siamo lontani dalla soglia \u201cpsicologica\u201d del 50 per cento che sarebbe superata secondo l\u2019ex presidente del Consiglio.\n\nNell\u2019Ue \u2013 senza il Regno Unito \u2013 vivono infatti 445.714.098 persone e nei Paesi mediterranei sopra citati (senza Slovenia e Croazia) ne vivono 196.499.417, cio\u00e8 il 44% (i dati sono aggiornati al primo gennaio 2017).", "lang": "it"}