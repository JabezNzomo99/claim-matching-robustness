{"title": "La direzione del Pd in remoto \u00e8 stata la \u00abprima nella storia\u00bb?", "subtitle": "", "author": "pagellapolitica.it", "date": null, "vclaim_id": "vclaim-id-45964", "url": "https://pagellapolitica.it/dichiarazioni/8646/la-direzione-del-pd-in-remoto-e-stata-la-prima-nella-storia", "vclaim": "La direzione Pd, cio\u00e8 l\u2019organo di indirizzo politico del partito, si \u00e8 infatti riunita da remoto: i politici partecipanti non erano presenti in carne e ossa ma erano tutti connessi tramite strumenti tecnologici.\n\nSecondo Zingaretti, questo fatto d\u00e0 \u00abl\u2019idea dello sconvolgimento epocale che abbiamo vissuto e stiamo vivendo\u00bb a causa dell\u2019emergenza coronavirus. Non \u00e8 per\u00f2 chiaro se il segretario del Pd con \u00abprima volta\u00bb faccia riferimento solo alla storia del Pd o se invece voglia dire che la direzione riunita in remoto \u00e8 la prima nella storia di tutti gli altri partiti.\n\nNon c\u2019\u00e8 traccia sul sito ufficiale del partito di quante siano state le direzioni nazionali che si sono svolte dall\u2019ottobre del 2007 (anno in cui il Pd \u00e8 nato dalla fusione tra i democratici di sinistra, eredi del Pci, e la Margherita) fino ad oggi.\n\nAbbiamo contattato il Pd che ci ha confermato com al momento non sia possibile ricostruire quante siano state in totale le direzioni, ma ci ha confermato che mai, prima dell\u20198 giugno, la direzione si era riunita da remoto.\n\nLo ha ricordato l\u20198 giugno per esempio con un tweet Chiara Geloni, ex portavoce di Pier Luigi Bersani, commentando proprio le parole di Zingaretti. La giornalista ha scritto che la direzione nazionale via web \u00e8 stata fatta prima del Pd da Articolo Uno \u2013 Movimento democratico progressista, il partito nato nel 2017 dalla scissione interna al Pd. La riunione in questione \u00e8 del 23 maggio scorso, quindi prima di quella della direzione nazionale del Pd dell\u20198 giugno.\n\nAncora prima di Articolo Uno, \u00e8 stato il partito di Matteo Renzi (Italia Viva) a fare una riunione con i suoi membri da remoto. Sul sito ufficiale del partito non si trova questa informazione n\u00e9 sui social si trovano post che lo dimostrino ma, in diversi articoli di quotidiani e testate online datati 9 maggio 2020 (come questo articolo sull\u2019 ), \u00e8 scritto che l\u2019ex segretario Pd in quel giorno ha riunito i suoi parlamentari di Italia viva convocandoli su Zoom, una delle piattaforme di videoconferenza online pi\u00f9 diffuse.\n\nNon \u00e8 finita qui perch\u00e9 anche Forza Italia, il partito fondato da Silvio Berlusconi, sul fronte tecnologico dimostra di non essere da meno. Il 25 aprile scorso proprio Berlusconi ha twittato la foto di una riunione in videoconferenza con i membri del Comitato di presidenza del partito, una sorta di organo equivalente a quello della direzione del Pd.\n\nSe le riunioni tra politici e dirigenti dei partiti a distanza sono una novit\u00e0 assoluta di questo periodo (in cui la pandemia ha impedito e ancora impedisce gli assembramenti), \u00e8 invece una pratica ormai consolidata quella di trasmettere in streaming \u2013 e quindi rendere pubblici \u2013 alcuni incontri di carattere politico e istituzionale.\n\nTra i primi a utilizzare lo streaming \u00e8 stato il Movimento 5 stelle, che ne hanno fatto una bandiera di trasparenza nei confronti dei cittadini. Come non ricordare la riunione trasmessa in streaming, in occasione delle consultazioni del marzo 2013, tra i due primi capigruppo del M5s, Vito Crimi e Roberta Lombardi, e il presidente incaricato Pier Luigi Bersani. Oppure quella dell\u2019anno successivo, a febbraio 2014, tra Matteo Renzi, anche lui presidente incaricato, e il fondatore del Movimento Beppe Grillo.\n\nSe il segretario intende che per il Pd \u00e8 la prima volta, \u00e8 un\u2019affermazione vera. Se invece vuole dire che il suo partito \u00e8 stato il primo (rispetto a tutti gli altri) a far riunire il proprio organo direttivo in remoto, allora dice una cosa imprecisa, perch\u00e9 prima del Pd altri partiti hanno fatto una cosa simile durante i mesi di pandemia.", "lang": "it"}