{"title": "Il reddito di cittadinanza andr\u00e0 anche a 200 mila stranieri?", "subtitle": "Secondo Maurizio Gasparri, a beneficiare della misura ci saranno anche\u00a0\"tra i 200 e i 300 mila stranieri\". \u00c8 una cifra corretta?", "author": "www.agi.it", "date": "2019-01-03T10:00+0100", "vclaim_id": "vclaim-id-25074", "url": "https://www.agi.it/fact-checking/reddito_cittadinanza_stranieri-4792408/news/2019-01-03/", "vclaim": "Gasparri dice che, nonostante la maggioranza lo avesse negato, \u00abi primi dati delle relazioni tecniche confermano questo evento assolutamente scontato\u00bb. Inoltre, i beneficiari non saranno \u00absei milioni\u00bb ma \u00abmolto meno di un milione di persone\u00bb, tra cui, peraltro, \u00abci saranno tra i duecento e i trecentomila stranieri\u00bb.\n\nIl senatore di Forza Italia dice tre cose principali: che il reddito di cittadinanza andr\u00e0 a centinaia di migliaia di stranieri, che il governo aveva negato che questo sarebbe successo e che la platea degli aventi diritto sar\u00e0 non di sei milioni di persone ma di un milione scarso. Cominciamo dalla prima.\n\nE che questi stranieri sarebbero stati una percentuale rilevante dei beneficiari del reddito di cittadinanza era altrettanto chiaro da tempo: tra le persone che vivono in condizione di povert\u00e0 in Italia \u2013 le destinatarie di questa misura \u2013 l\u2019incidenza percentuale dei cittadini non italiani \u00e8 assai elevata. Se guardiamo ad esempio alla povert\u00e0 assoluta, circa un terzo dei 5 milioni di individui che si trovano in questa condizione sono cittadini stranieri.\n\nGasparri ha ragione anche nel sostenere che gli esponenti del governo e della maggioranza \u201cavevano negato che ci\u00f2 sarebbe avvenuto\u201d.\n\nLo avevano negato, in primo luogo, nel Contratto di governo. Qui infatti si legge che \u201cIl reddito di cittadinanza \u00e8 una misura attiva rivolta ai cittadini italiani al fine di reinserirli nella vita sociale e lavorativa del Paese\u201d.\n\nVeniamo infine alla platea dei beneficiari, e ai numeri relativi. Secondo quanto sarebbe contenuto nella bozza di relazione tecnica circolata il 31 dicembre, dovrebbero essere 1,375 milioni i nuclei familiari coinvolti dal reddito di cittadinanza, cio\u00e8 circa il 43 % dei 3,171 milioni di nuclei familiari che vivono in condizione di povert\u00e0 relativa (questi, infatti, sono teoricamente i beneficiari della misura).\n\nSe consideriamo che la presenza di stranieri tra i poveri relativi sia non troppo dissimile a quella tra i poveri assoluti \u2013 sulle differenze tra i due indici ci eravamo soffermati qui -, possiamo ipotizzare che gli individui stranieri beneficiari saranno pi\u00f9 di un milione, e i nuclei familiari stranieri circa 400 mila.\n\nIl reddito di cittadinanza andr\u00e0 anche ai cittadini stranieri, come dice Gasparri. Non solo pare sia scritto nella bozza di relazione tecnica che \u00e8 girata a fine 2018, ma \u00e8 sicuramente scritto nel Documento programmatico di bilancio 2019 e, soprattutto, non sarebbe legittimo fare altrimenti.\n\n\u00c8 poi vero che esponenti del governo, in particolare Luigi Di Maio, abbiano a pi\u00f9 riprese negato che questo sarebbe accaduto.\n\nScorretti invece i numeri dati da Gasparri: la platea dei beneficiari, secondo quanto sarebbe scritto nella bozza di relazione tecnica che cita anche il senatore, dovrebbe essere di 1,375 milioni di nuclei familiari, cio\u00e8 di circa 4 milioni di individui. I nuclei familiari stranieri beneficiari, sempre secondo stime approssimative, dovrebbero essere circa 400 mila, e gli individui stranieri pi\u00f9 di un milione. Per ora sono comunque stime, mentre numeri certi arriveranno solo con il provvedimento definitivo che definir\u00e0 i dettagli del reddito di cittadinanza.", "lang": "it"}