{"title": "La maggioranza abusiva", "subtitle": "", "author": "pagellapolitica.it", "date": null, "vclaim_id": "vclaim-id-8573", "url": "https://pagellapolitica.it/dichiarazioni/6813/la-maggioranza-abusiva", "vclaim": "Il riferimento \u00e8 alla famosa sentenza del 4 dicembre 2013 - pronunciata mentre era in carica il governo Letta - con cui la Consulta ha dichiarato incostituzionale la legge elettorale n. 270/2005, la cosiddetta \u201cLegge Calderoli\u201d, meglio conosciuta come \u201cPorcellum\u201d. La Consulta ha rilevato che sono incostituzionali due importanti aspetti della legge: (a) il premio di maggioranza assegnato alla Camera e al Senato, e (b) le liste elettorali \u201cbloccate\u201d, senza possibilit\u00e0 di esprimere una preferenza.\n\nDopo la sentenza diversi esponenti dell\u2019opposizione, in particolare di Forza Italia e del M5S, hanno sostenuto che il parlamento attuale fosse \u201cillegittimo\u201d o \u201cabusivo\u201d (qui l\u2019analisi dell'aprile scorso di una dichiarazione di Alessandro Di Battista, dello stesso tenore di quella di Berlusconi).\n\nPi\u00f9 precisamente, i parlamentari incriminati sono quelli della coalizione di centrosinistra eletti a febbraio 2013 grazie al premio di maggioranza. Gi\u00e0 dopo la sentenza comparvero sui giornali vicini al centrodestra le liste dei deputati della maggioranza eletti grazie al premio: sono i \u201c130\u201d a cui ha fatto riferimento il leader di Forza Italia a Bologna. Il numero \u00e8 variato leggermente rispetto al dicembre 2013: allora Brunetta parl\u00f2 di 148 parlamentari, mentre Beppe Grillo di 150.\n\nNei giorni immediatamente successivi alla sentenza molti furono gli interrogativi che si sollevarono: ci si chiese quali sarebbero state le conseguenze effettive dell\u2019incostituzionalit\u00e0 del in base a qualelegge elettorale si sarebbe votato in caso di nuovo ricorso alle urne, e se il parlamento cos\u00ec composto si sarebbe potuto definire legittimo.\n\nMolto presto, per\u00f2, i giuristi sono sembrati d\u2019accordo sul fatto che i parlamentari eletti nel 2013 ricoprono regolarmente la loro carica. Il giurista Salvatore Battaglia ha ricordato su , gi\u00e0 alla fine di dicembre 2013, che le pronunce della Consulta non sono retroattive, e dunque \u201ci parlamenti eletti dal 2006 in poi e i relativi atti sono e rimangono legittimi, bench\u00e9 derivanti da una legge dichiarata incostituzionale\u201d.\n\nDal palco di Bologna Berlusconi ha anche aggiunto, a sostegno della sua affermazione, che 11 giudici della Corte Costituzionale su 15 erano \u201cdella stessa sinistra\u201d. \u00c8 un\u2019accusa di partigianeria politica della Consulta che Berlusconi ripete, con gli stessi rapporti numerici, da molti anni (ad esempio a settembre 2009), anche se nel frattempo la composizione \u00e8 cambiata molto.\n\nQui trovate la composizione a fine del 2013, dopo la nomina di Giuliano Amato: \u00e8 quella la Corte che ha dichiarato l\u2019incostituzionalit\u00e0 del . Per quanto riguarda l\u2019accusa di Berlusconi, ce ne eravamo gi\u00e0 occupati in questa analisi, le cui considerazioni sono ancora valide. Riassumendo, solo 5 giudici erano di nomina politica (tre scelti dalla maggioranza di centrodestra negli anni 2005-2008, due dal centrosinistra), mentre gli altri dieci erano giuristi di chiarissima fama le cui convinzioni politiche sono molto difficili, se non impossibili, da definire.\n\nBerlusconi ha ripetuto, a Bologna, un\u2019argomentazione che l\u2019opposizione richiama di tanto in tanto da quasi due anni. Tuttavia, le motivazioni della sentenza della Consulta hanno chiarito che il parlamento attuale \u00e8 pienamente legittimo e dunque i 130 citati non possono essere definiti \u201cabusivi\u201d. Resta il fatto che la legge elettorale con cui sono stati eletti non \u00e8 pi\u00f9 in vigore, anzi deve essere cambiata proprio nelle parti che hanno assicurato loro l\u2019elezione: si pu\u00f2 quindi riconoscere che la loro situazione sia in qualche modo particolare. Per noi, la frase di Berlusconi \u00e8 un \u201cPinocchio andante\u201d.", "lang": "it"}