{"title": "Wyw\u00f3z lek\u00f3w za granic\u0119 - jakie b\u0119d\u0105 regulacje dla hurtowni?", "subtitle": "Ewa Kopacz wskaza\u0142a nowe zasady, jakie obejm\u0105 wyw\u00f3z lek\u00f3w. Czy to, co powiedzia\u0142a Ewa Kopacz na temat warunk\u00f3w dla hurtowni, jest zgodne z prawd\u0105?", "author": "demagog.org.pl", "date": null, "vclaim_id": "vclaim-id-4674", "url": "https://demagog.org.pl/wypowiedzi/wywoz-lekow-za-granice-jakie-beda-regulacje-dla-hurtowni/", "vclaim": "Wyw\u00f3z lek\u00f3w za granic\u0119 \u2013 jakie b\u0119d\u0105 regulacje dla hurtowni?\n\nZdanie to jest fa\u0142szywe, bowiem, jak wynika z projektu ustawy nowelizuj\u0105cej ustaw\u0119 prawo farmaceutyczne, nie zgoda, a brak sprzeciwu oznacza mo\u017cliwo\u015b\u0107 wywozu produktu leczniczego poza granic\u0119. W my\u015bl logiki prawniczej, s\u0105 to odmienne tryby. Inspektor nie musi wyrazi\u0107 zgody, wyra\u017ca jedynie sprzeciw i to on jest podstaw\u0105 do zatrzymania wywozu lek\u00f3w.\n\nPrzyj\u0119ty przez Sejm 9 kwietnia 2015 r. projekt ustawy nowelizuj\u0105cej ustaw\u0119 prawo farmaceutyczne wprowadza zapis (art. 1 pkt 6), i\u017c w\u0142a\u015bciciel hurtowni farmaceutycznej ma obowi\u0105zek zg\u0142oszenia zamiaru wywozu lek\u00f3w za granic\u0119 G\u0142\u00f3wnemu Inspektorowi Farmaceutycznemu, kt\u00f3ry to na drodze decyzji administracyjnej o natychmiastowej wykonalno\u015bci mo\u017ce wyrazi\u0107 wobec niego sw\u00f3j sprzeciw.\n\nSprzeciw ze strony G\u0142\u00f3wnego Inspektora Farmaceutycznego zobowi\u0105zuje przedsi\u0119biorc\u0119 prowadz\u0105cego hurtowni\u0119 do sprzeda\u017cy danego leku na terytorium Polski w ilo\u015bci wskazanej we wcze\u015bniejszym zg\u0142oszeniu zamiaru wywozu, natomiast brak sprzeciwu umo\u017cliwia wywiezienie leku za granic\u0119.\n\nG\u0142\u00f3wny Inspektor Farmaceutyczny mo\u017ce zabroni\u0107 wywozu danego produktu leczniczego w celu ochrony zdrowia publicznego i ze wzgl\u0119du na stopie\u0144 zagro\u017cenia brakiem jego dost\u0119pno\u015bci na terytorium RP, dost\u0119pno\u015b\u0107 jego odpowiednik\u00f3w oraz jego istotno\u015b\u0107 dla zdrowia publicznego.", "lang": "pl"}