{"title": "Misvisende \u00e5 si at det har blitt 5477 f\u00e6rre statsansatte p\u00e5 ett \u00e5r", "subtitle": "Det har blitt nesten 900 flere statsansatte hvis man justerer for omorganiseringer.", "author": "www.faktisk.no", "date": null, "vclaim_id": "vclaim-id-26971", "url": "https://www.faktisk.no/faktasjekker/Mz6/misvisende-a-si-at-det-har-blitt-5477-faerre-statsansatte-pa-ett-ar", "vclaim": "Forrige uke kunne kommunal- og moderniseringsminister Monica M\u00e6land (H) stolt presentere tall som viste en nedgang i antall ansatte i staten. P\u00e5 det f\u00f8rste bildet som H\u00f8yre la ut p\u00e5 Facebook sto det:\n\nDette ble senere endret til:\n\nStatsr\u00e5den kom med den samme p\u00e5standen i et intervju med NTB. Der slo hun fast at regjeringens avbyr\u00e5kratiserings- og effektivitetsreform (ABE) \u00abhar bidratt til at vi har 5477 f\u00e6rre ansatte i statsforvaltningen i 2017 enn \u00e5ret f\u00f8r\u00bb. Det samme sto det i pressemeldingen fra Kommunal- og moderniseringsdepartementet.\n\nFinanspolitisk talsperson i Ap, Rigmor Aasrud, reagerte p\u00e5 statsr\u00e5dens fremstilling. P\u00e5 Twitter skrev hun at 6300 statsansatte er organisert bort, og stilte sp\u00f8rsm\u00e5l ved hvorfor M\u00e6land ikke sa noe om det.\n\nEr det riktig at det har blitt 5500 f\u00e6rre statsansatte p\u00e5 ett \u00e5r, slik H\u00f8yre og Monica M\u00e6land hevder? Det skal vi se n\u00e6rmere p\u00e5 i denne faktasjekken.\n\nM\u00e6land baserer p\u00e5standen sin p\u00e5 en kartlegging Direktoratet for forvaltning og IKT (Difi) har gjort. De har sett p\u00e5 utviklingen i antall ansatte i stats- og sentralforvaltningen fra 2016 til 2017.\n\nKartleggingen viser at det var en nedgang fra 167 188 ansatte i statsforvaltningen i 2016 til 161 711 ansatte \u00e5ret etter. Difi definerer statsforvaltningen som Statsministerens kontor, departementene og deres underliggende virksomheter (direktorater med mer). Ansatte i domstolene, Stortinget og Sametinget er holdt utenfor.\n\nI pressemeldingen fra Kommunal- og moderniseringsdepartementet st\u00e5r det:\n\nIf\u00f8lge departementet selv, var det alts\u00e5 en \u00f8kning i antall ansatte hvis man justerer for omorganiseringer. Hvordan kan dette ha seg?\n\nFra 2016 til 2017 ble det gjort store omorganiseringer flere steder i statsforvaltningen. If\u00f8lge notatet til Difi ble det flyttet oppgaver og ansatte ut av statsforvaltningen f\u00f8lgende steder:\n\u2022 St\u00f8rsteparten av Jernbaneverkets oppgaver ble flyttet til det statlige foretaket Bane NOR SF, med om lag 4280 ansatte.\n\u2022 1670 ansatte i Den norske kirke ble f\u00f8rt ut av staten.\n\u2022 Forsvarsbygg overf\u00f8rte ved virksomhetsoverdragelse 233 renholdere til det private selskapet ISS Facility Services AS.\n\u2022 Folkehelseinstituttet overf\u00f8rte om lag 236 ansatte til Oslo universitetssykehus HF og 35 ansatte til det statlige foretaket Norsk helsenett SF.\n\u2022 84 losb\u00e5tf\u00f8rere i Kystverket ble overf\u00f8rt til det private selskapet Buks\u00e9r og Berging AS.\n\nEndringene for Kystverket og Forsvarsbygg telles i notatet ikke med for fullt siden de skjedde i l\u00f8pet av \u00e5ret. De 83 som ble f\u00f8rt ut fra Kystverket teller som 21, mens de 233 fra Forsvarsbygg teller som 78.\n\u2022 Til sammen 6366 ansatte ble flyttet ut av statsforvaltningen fra 2016 til 2017.\n\u2022 Justert for omorganisering, \u00f8kte derfor antall ansatte med 889 eller 0,5 prosent.\n\nMonica M\u00e6land og H\u00f8yre bruker alts\u00e5 ujusterte tall n\u00e5r de hevder at det ble 5500 f\u00e6rre ansatte i staten p\u00e5 ett \u00e5r. Bruker man tall som er justert for omorganisering, f\u00e5r man en \u00f8kning p\u00e5 nesten 900 ansatte. Hvilke tall b\u00f8r man bruke?\n\n\u2013 Ujusterte tall er nyttig for \u00e5 beskrive den faktiske situasjonen i de enkelte \u00e5r, skriver seniorr\u00e5dgiver Christoffer Berge i Statistisk sentralbyr\u00e5 (SSB) i en e-post til Faktisk.no.\n\n\u2013 For \u00e5 f\u00f8lge utviklingen over tid, vil det gi leseren en bedre forst\u00e5else om man greier \u00e5 skille mellom endringer i ansatte som skyldes at oppgaver er flyttet ut og inn av staten (slik det her er avgrenset), og det som skyldes at man har \u00f8kt/redusert ansatte i enheter med samme type oppgaver som \u00e5ret f\u00f8r.\n\nIf\u00f8lge Berge vil det alts\u00e5 gi et bedre bilde av utviklingen over tid hvis man bruker justerte tall.\n\nHan jobber blant annet med \u00e5 utarbeide statistikk over ansatte i staten for SSB. Denne statistikken beskriver ulike egenskaper ved de ansatte som kj\u00f8nn, utdanningsniv\u00e5 og innvandrerbakgrunn.\n\n\u2013 Om man er ute etter \u00e5 se p\u00e5 endringer i antall ansatte i staten, er ujusterte tall uten kommentarer ikke egnet over perioder hvor det har v\u00e6rt en god del omorganiseringer i form av flytting av oppgaver mellom staten og andre, skriver Berge.\n\nSeniorr\u00e5dgiveren mener ogs\u00e5 det er av interesse \u00e5 se p\u00e5 hvor oppgavene til de statsansatte blir flyttet til:\n\n\u2013 Det kan v\u00e6re interessant \u00e5 skille mellom om endringene i oppgavefordeling er i forhold til privat sektor, kommunal sektor eller andre typer statlige enheter enn de som i foreliggende statistikk er definert som staten, skriver han.\n\nGj\u00f8r man d\u00e9t, f\u00e5r man denne fordelingen:\n\n70 prosent av de ansatte som ble flyttet ut av statsforvaltningen, begynte \u00e5 jobbe i statlig eide foretak. Selv om staten eier b\u00e5de Bane NOR SF, Oslo universitetssykehus HF og Norsk helsenett SF, regnes ikke de ansatte lenger som statsansatte i Difis kartlegging.\n\n25 prosent av de ansatte tilh\u00f8rte Den norske kirke, som opph\u00f8rte \u00e5 v\u00e6re statlig og ble et eget rettssubjekt. Kirken blir imidlertid fortsatt finansiert av staten og kommunene, og fikk i 2017 1,9 milliarder kroner i rammeoverf\u00f8ring fra staten.\n\n5 prosent av de ansatte ble overf\u00f8rt til private selskaper. 84 ansatte i Kystverket ble overf\u00f8rt til Buks\u00e9r og Berging AS, mens 233 renholdere ble overf\u00f8rt fra Forsvarsbygg til ISS Facility Services AS.\n\nMonica M\u00e6land og H\u00f8yre bruker ujusterte tall n\u00e5r de sier at det ble 5500 f\u00e6rre ansatte p\u00e5 ett \u00e5r. N\u00e5r vi vet at nesten 6400 ansatte ble omorganisert ut av statsforvaltningen i denne perioden, er det mer riktig \u00e5 bruke justerte tall.\n\nDa er fasit at det ble nesten 900 flere ansatte i statsforvaltningen i l\u00f8pet av ett \u00e5r.\n\nDet er ogs\u00e5 interessant \u00e5 se p\u00e5 hvor de ansatte begynte \u00e5 jobbe etter omorganiseringene. V\u00e5r kartlegging viser at 70 prosent begynte \u00e5 jobbe i statsforetak eller helseforetak, som er heleid av staten. 25 prosent jobber i Den norske kirke, som finansieres av det offentlige. Bare 5 prosent ble overf\u00f8rt til private selskaper.", "lang": "no"}