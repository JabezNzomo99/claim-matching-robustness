{"title": "Man kan ikke sl\u00e5 fast at veksten i nye jobber har g\u00e5tt ned", "subtitle": "Jonas Gahr St\u00f8re uttaler seg her om en statistisk st\u00f8rrelse vi vet veldig lite om.", "author": "www.faktisk.no", "date": null, "vclaim_id": "vclaim-id-21153", "url": "https://www.faktisk.no/faktasjekker/Q6/man-kan-ikke-sla-fast-at-veksten-i-nye-jobber-har-gatt-ned", "vclaim": "Da partileder Jonas Gahr St\u00f8re \u00e5pnet Arbeiderpartiets landsm\u00f8te, ramset han opp en rekke ting som har g\u00e5tt i gal retning i \u00abdisse urolige \u00e5rene\u00bb. Han var ikke spesifikk p\u00e5 hvilke \u00e5r han snakket om, men vi g\u00e5r ut fra at han omtalte \u00e5rene med Erna Solberg som statsminister.\n\nFra talerstolen kom han med f\u00f8lgende p\u00e5stand:\n\nMen \u00abvekst i nye jobber\u00bb er en statistisk st\u00f8rrelse vi ikke vet s\u00e5 mye om i Norge.\n\nFor det f\u00f8rste er \u00abvekst i nye jobber\u00bb og \u00abantallet nye jobber\u00bb to forskjellige ting, som begge diskuteres i forbindelse med sysselsetting. Vi oppfatter St\u00f8re som at han snakker om hvor mange nye jobber som skapes, alts\u00e5 hvordan \u00abantallet nye jobber\u00bb utvikler seg.\n\nDet kan fremst\u00e5 som pirkete \u00e5 ta St\u00f8re p\u00e5 ordet. Men forskjellen p\u00e5 de to begrepene er s\u00e5pass vesentlig at det gir en god anledning til \u00e5 p\u00e5peke hvorfor presisjon er viktig, ogs\u00e5 i den politiske retorikken.\n\nLandsm\u00f8tetalen er kanskje \u00e5rets viktigste tale for en partileder. Den er n\u00f8ye forberedt og finslipt av St\u00f8re selv og hans n\u00e6rmeste r\u00e5dgivere. Form\u00e5let er \u00e5 beskrive hvor vi st\u00e5r i dag, og \u00e5 meisle ut kursen han vil at partiet skal ta ved inngangen til en avgj\u00f8rende valgkamp. Uttalelsen St\u00f8re her kommer med ble lest ordrett fra manuskriptet.\n\n\u00abAntallet nye jobber\u00bb handler om hvor mange nye jobber som skapes, uavhengig av hvor mange som forsvinner. Tallet kalles ogs\u00e5 for \u00abbrutto jobbvekst\u00bb. Selv om ledigheten \u00f8ker vil det fortsatt v\u00e6re en \u00abbrutto jobbvekst\u00bb. Det vil alltid skapes noen nye arbeidsplasser. Utviklingen i sysselsettingen, eller \u00abnetto jobbvekst\u00bb, er antall nye jobber minus de arbeidsplassene som legges ned.\n\nI USA og flere andre land er \u00abbrutto jobbvekst\u00bb en viktig mark\u00f8r for hvordan \u00f8konomien utvikler seg. S\u00e6rlig knyttes tallet til omstillingsevnen i \u00f8konomien. SSB har hatt et prosjekt for \u00e5 se p\u00e5 hvordan de kan m\u00e5le s\u00e5kalte jobbstr\u00f8mmer i Norge.\n\nHelge N\u00e6rheim i SSB sier til Faktisk.no at dette er en statistikk SSB ikke har n\u00e5, men som de h\u00e5per \u00e5 kunne lage i fremtiden.\n\nTil Perspektivmeldingen som kom i 2017 utarbeidet professor Kjell Gunnar Salvanes ved Norges Handelsh\u00f8yskole et notat (se figur 6.8) der han som en engangs\u00f8velse beregnet brutto jobbvekst i Norge.\n\nHans beregning viser at brutto jobbvekst i Norge har sunket siden 2007. Brattest var fallet da Norge var hardest rammet av finanskrisen. Fra 2009 flatet kurven ut og i \u00e5ret fra 2013 til 2014, som er \u00e5ret Erna Solberg kan svare for, er linjen s\u00e5 vidt fallende.\n\nHvordan brutto jobbvekst har utviklet seg siden 2014 finnes det ikke tall for. Det er derfor usikkert hvordan veksten i nye jobber har utviklet seg i Norge de siste \u00e5rene.\n\nP\u00e5 sp\u00f8rsm\u00e5l fra Faktisk.no om hva som er kildegrunnlaget for uttalelsen i landsm\u00f8tetalen henviser St\u00f8res r\u00e5dgiver, Camilla Ryste, til nasjonalregnskapets tall for utviklingen i sysselsettingen:\n\nDette er et tall for total sysselsetting og ikke et tall for nye jobber. Dersom det for eksempel skapes rekordmange nye jobber samtidig som nesten like mange blir ledige i oljebransjen, vil vi f\u00e5 en svak sysselsettingsvekst.\n\nTallene Ryste henviser til gir St\u00f8re dekning for \u00e5 si at veksten i antall jobber har g\u00e5tt ned (se grafikk), men antall jobber er alts\u00e5 noe annet enn \u00abantall nye jobber\u00bb.", "lang": "no"}