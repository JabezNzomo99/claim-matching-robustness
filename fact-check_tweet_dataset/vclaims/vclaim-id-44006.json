{"title": "Tra i governi Renzi e Conte, quale costa di pi\u00f9?", "subtitle": "", "author": "pagellapolitica.it", "date": null, "vclaim_id": "vclaim-id-44006", "url": "https://pagellapolitica.it/dichiarazioni/8156/tra-i-governi-renzi-e-conte-quale-costa-di-piu", "vclaim": "Dalla sua pagina Facebook, l'ex segretario del Partito Democratico Matteo Renzi ha parlato della differenza tra il suo governo e quello di Giuseppe Conte in termini di dimensione e di costi.\n\nIn particolare, l\u2019ex presidente del Consiglio si \u00e8 concentrato sul numero dei ministri, affermando che quelli del suo governo erano meno rispetto a quelli attuali, e sui minori costi di Palazzo Chigi e del relativo ufficio stampa durante il suo mandato.\n\nRiguardo il numero dei ministri, ha ragione Matteo Renzi. Quando quest\u2019ultimo ha ricoperto il ruolo di presidente del Consiglio (dal 22 febbraio 2014 al 12 dicembre 2016) i ministri erano meno rispetto a quelli attualmente in carica.\n\nInfatti, durante il governo Renzi i ministri erano sedici (di cui tre senza portafoglio), mentre attualmente i responsabili dei dicasteri del governo Conte sono in tutto diciotto (di cui sei senza portafoglio).\n\nSe quindi \u00e8 vero che il numero dei ministri era inferiore durante il governo Renzi, si pu\u00f2 aggiungere che il suo governo batteva per\u00f2 13 a 12 quello di Conte per quanto riguarda i ministri \u201ccon portafoglio\u201d, cio\u00e8 a capo di uno specifico apparato della pubblica amministrazione. I ministri \u201csenza portafoglio\u201d sono quelli che esercitano le loro funzioni solo come delega del Presidente del Consiglio.\n\nMatteo Renzi ha dichiarato poi che il suo ufficio stampa costava meno di quanto costa attualmente. \u00c8 possibile verificare questi dati consultando, sul sito della Presidenza del Consiglio, la sezione relativa agli incarichi presso gli uffici di diretta collaborazione del presidente. In questo modo si pu\u00f2 ricavare la composizione dell\u2019ufficio stampa con i relativi ruoli e compensi.\n\nAnche il governo Conte si avvale delle prestazioni di sette persone per l\u2019ufficio stampa. Come si vede nella tabella sottostante, i compensi totali sono maggiori del 10 per cento circa: l\u2019esborso complessivo ammonta infatti a 662.450,37 euro, quasi 60 mila euro in pi\u00f9 rispetto all\u2019epoca di Renzi. Anche sottraendo il compenso del videomaker Filippo Attili, che viene in parte erogato dal Viminale e non da Palazzo Chigi, risulterebbe comunque che i sei collaboratori di Conte vengono pagati pi\u00f9 dei sette di Renzi (di circa ventimila euro).\n\nQuando Renzi menziona i \u201ccosti della struttura\u201d si riferisce con ogni probabilit\u00e0 ai costi di funzionamento e gestione della Presidenza del Consiglio. Il governo Renzi \u00e8 rimasto in carica dal 22 febbraio 2014 al 12 dicembre 2016, quindi bisogna prendere in considerazione i \u201cconti finanziari\u201d di Palazzo Chigi degli anni 2014, 2015, 2016. I conti finanziari non sono altro che i bilanci consuntivi della Presidenza del Consiglio dei Ministri (Pcm) e vengono pubblicati entro il 31 maggio dell\u2019anno successivo al quale si riferiscono.\n\nIl tutto \u00e8 per\u00f2 da prendere con le pinze, poich\u00e9 non \u00e8 chiaro quali costi vengano inclusi al loro interno. Per di pi\u00f9, il confronto con le spese previste nel 2019 dal governo Conte \u00e8 reso difficile dall\u2019assenza dei relativi rendiconti che, come detto sopra, verranno resi pubblici a maggio 2020 (anche quelli del 2018 devono ancora essere pubblicati, e riguardano il governo Conte solo per un semestre). Per il 2019, quindi, dovremo analizzare quanto previsto in legge di bilancio.\n\nLe voci di nostro interesse sono identificate dai capitoli di spesa 2115 e 2120: rispettivamente \u201cspese di funzionamento\u201d (35.016.574 euro) e \u201cspese obbligatorie\u201d (pari a 304.013.738 euro). La loro somma costituisce una stima verosimile dei costi di gestione per il 2014 e ammonta a 339.030.312 euro, circa un decimo del totale.\n\nPossiamo procedere analogamente per il 2015 e il 2016. Nel 2015 il totale dei trasferimenti \u00e8 di 1.561.186.429 euro. Di questi, 333.271.685 euro sono stati impiegati alle spese di gestione e funzionamento (34.327.548 euro di spese di funzionamento e 298.944.137 euro di spese obbligatorie). Nel 2016, si registrano 2.187.783.326 euro di trasferimenti statali a fronte di una spesa per gestione e funzionamento pari a 331.923.223 euro (32.870.720 euro di spese di funzionamento e 299.052.503 euro di spese obbligatorie).\n\nRenzi ha affermato che nel bilancio per il 2019 sono previsti maggiori costi di funzionamento per Palazzo Chigi, rispetto a quanto veniva speso durante il suo governo. Le uniche cifre disponibili sono quelle contenute nelle tabelle della legge di Bilancio 2019. Le voci relative alla Pcm non scendono nel dettaglio (si tratta pur sempre di un bilancio di previsione), ma danno un\u2019idea di come verranno, in via previsionale, ripartiti i fondi.\n\nLa voce di nostro interesse \u00e8 stavolta soltanto la 2120, adesso denominata \u201csomma da assegnare alla Presidenza del Consiglio dei Ministri\u201d (dall\u2019esercizio finanziario 2017, la 2115 \u00e8 infatti stata soppressa e inglobata dalla 2120). Essa ammonta, per il 2019, a 333.296.859 euro.\n\nRenzi ha affermato correttamente che il suo governo avesse meno ministri di quello attuale, ed effettivamente i \u201csuoi\u201d erano 16 mentre quelli del governo Conte sono 18. L\u2019ex Presidente del Consiglio ha anche dichiarato che durante il suo governo Palazzo Chigi e l\u2019ufficio stampa connesso avessero costi inferiori rispetto a quelli attuali. Per quanto riguarda l\u2019ufficio stampa Renzi ha ragione: a parit\u00e0 di membri, sette, attualmente i compensi erogati dal governo Conte sono superiori di quasi 60 mila euro, circa il 10 per cento.\n\nSui costi della \u201cstruttura\u201d di Palazzo Chigi Renzi potrebbe avere ragione, ma il condizionale \u00e8 d\u2019obbligo perch\u00e9 non \u00e8 facile delimitare con precisione quali siano i costi di solo funzionamento della Presidenza del Consiglio dei ministri. Inoltre il confronto con le previsioni di spesa del governo Conte per il 2019 \u00e8 reso difficoltoso, oltre che dalle voci poco dettagliate, dal fatto che si tratta per l\u2019appunto di una previsione. Per Renzi, dunque, affermare con certezza che i costi di funzionamento della Pcm siano aumentati rispetto agli anni del suo Governo \u00e8 di fatto quasi impossibile. In base ai bilanci di previsione, le spese generiche della Pcm sotto Conte sono superiori di appena 1,4 milioni di euro (su un totale di circa 330 milioni).", "lang": "it"}