{"title": "Il divario tra ricchi e poveri in Italia \u00e8 il pi\u00f9 alto tra i grandi Paesi Ue?", "subtitle": "", "author": "pagellapolitica.it", "date": null, "vclaim_id": "vclaim-id-36878", "url": "https://pagellapolitica.it/dichiarazioni/8492/il-divario-tra-ricchi-e-poveri-in-italia-e-il-piu-alto-tra-i-grandi-paesi-ue", "vclaim": "Come ha spiegato Eurostat in un approfondimento del 2017, \u00able disuguaglianze rappresentano una sfida multidimensionale\u00bb, ossia possono essere considerate in molte dimensioni diverse. Per questo motivo, secondo Eurostat, \u00e8 fondamentale chiarire due concetti chiave in questo ambito: la disparit\u00e0 dei risultati (reddito e ricchezza) e la disparit\u00e0 di opportunit\u00e0.\n\nCome \u00e8 messa l\u2019Italia in questa speciale classifica europea? Se si guardano i dati Eurostat pi\u00f9 aggiornati e relativi al 2018 (a cui tra l\u2019altro fanno riferimento diversi articoli di giornali, usciti il 12 gennaio 2020 e che Orlando ha molto probabilmente usato come fonte), la risposta \u00e8 \u201cmale\u201d. Tra gli Stati membri Ue, il nostro Paese ha il quinto rapporto S80/S20 pi\u00f9 alto su 28 (pari a 6,09) superato da Lettonia (6,78), Lituania (7,09), Romania (7,21) e Bulgaria (7,66).\n\nIn sostanza il 20 per cento delle famiglie pi\u00f9 ricche in Italia ha un reddito annuale oltre sei volte superiore rispetto a quello del 20 per cento delle famiglie pi\u00f9 povere. Questa statistica, come correttamente dice Orlando, \u00e8 la pi\u00f9 alta \u2013 seppur di poco \u2013 tra i \u00abgrandi Paesi europei\u00bb: nelle due posizioni subito sotto l\u2019Italia ci sono infatti la Spagna (6,03) e il Regno Unito (5,95). La Germania ha poi un rapporto S80/S20 di 5,07 e la Francia di 4,23. La media Ue a 28 Stati \u00e8 di 5,17 (Grafico 1).\n\nLa disparit\u00e0 di reddito in Italia, cos\u00ec come rilevata dall\u2019indicatore S80/S20, nel 2018 \u00e8 cresciuta rispetto al 2017, quando aveva raggiunto un valore di 5,92. Nel 2008, ossia nell\u2019anno di inizio della grande crisi economica, questa statistica era pari a 5,21. Dunque negli ultimi 10 anni la disuguaglianza di reddito nel nostro Paese \u00e8 aumentata e, come ha spiegato l\u2019economista Massimo Baldini in un\u2019analisi del 2018 su , uno dei motivi principali \u00e8 stato il calo pi\u00f9 marcato dei redditi pi\u00f9 bassi, che crescono anche pi\u00f9 lentamente di quelli pi\u00f9 alti.\n\nSecondo i dati Eurostat pi\u00f9 aggiornati, nel 2018 l\u2019Italia aveva il sesto coefficiente di Gini (pari a 33,4) pi\u00f9 alto tra gli Stati membri Ue, superata solo da Regno Unito (34,2 \u2013 con dati provvisori), Romania (35,1), Lettonia (35,6), Lituania (36,9) e Bulgaria (39,6). In questo caso la media Ue a 28 era di 30,9.\n\nIn Italia, nel 2008 il coefficiente di Gini era pari a 31,2: come nel caso del rapporto S80/S20, anche in questo caso \u00e8 dunque aumenta la disuguaglianza nel tempo (anche nel 2017 era pi\u00f9 bassa del 2018, con un Gini pari a 32,7).\n\nRicapitolando: per quanto riguarda il rapporto S80/S20 \u00e8 vero che l\u2019Italia \u00e8 il Paese Ue, tra quelli pi\u00f9 grandi, con la maggiore disparit\u00e0 di reddito tra le famiglie, mentre per quanto riguarda il coefficiente di Gini nel 2018 \u2013 dati pi\u00f9 aggiornati \u2013, tra i grandi Paesi Ue il Regno Unito ha fatto peggio di noi (Grafico 2).\n\nLe disparit\u00e0 di opportunit\u00e0 possono contribuire alle disparit\u00e0 di reddito, e viceversa, e come spiega Eurostat fanno riferimento a \u00abuna combinazione di i) opportunit\u00e0 offerte a un individuo alla nascita, ii) scelte che ha fatto nella vita e iii) fortuna\u00bb.\n\nAnche in questo caso, l\u2019Italia nel 2018 \u2013 dati pi\u00f9 aggiornati \u2013 aveva le statistiche peggiori tra i grandi Paesi Ue. In quell\u2019anno, il 30,6 per cento della popolazione under 16 era a rischio povert\u00e0 o esclusione sociale. Una percentuale pi\u00f9 alta di quelle di Regno Unito (29,6 per cento), Spagna (28,8 per cento), Francia (22,6 per cento) e Germania (17,3 per cento). La media Ue a 28 Stati \u00e8 pari al 24 per cento.\n\nQuest\u2019affermazione \u00e8 vera se si prende in considerazione il rapporto S80/S20 del 2018 (dati pi\u00f9 aggiornati a cui molto probabilmente far riferimento Orlando), anno in cui il 20 per cento delle famiglie pi\u00f9 ricche in Italia aveva un reddito annuale oltre sei volte superiore rispetto a quello delle famiglie pi\u00f9 povere.", "lang": "it"}