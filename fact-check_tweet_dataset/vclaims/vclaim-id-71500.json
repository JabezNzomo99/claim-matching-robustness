{"title": "Nie, odwr\u00f3cony krzy\u017c nie jest symbolem satanist\u00f3w", "subtitle": "\u017bona Billa Gates'a ponownie sta\u0142a si\u0119 obiektem dezinformacji. Tym razem oskar\u017cono j\u0105 o noszenie naszyjnika z odwr\u00f3conym krzy\u017cem w wywiadzie dla jednej z najwi\u0119kszych ameryka\u0144skich stacji telewizyjnych. Spiskowcy twierdz\u0105, \u017ce odwr\u00f3cony krzy\u017c to symbol satanizmu. To nieprawda. Taki krzy\u017c jest jednym z symboli chrze\u015bcija\u0144stwa, a Melinda Gates niejednokrotnie podkre\u015bla\u0142a, \u017ce jest", "author": "sprawdzam.afp.com", "date": "2020-05-27T10:46:47+02:00", "vclaim_id": "vclaim-id-71500", "url": "https://sprawdzam.afp.com/nie-odwrocony-krzyz-nie-jest-symbolem-satanistow", "vclaim": "Nie, odwr\u00f3cony krzy\u017c nie jest symbolem satanist\u00f3w\n\n\u017bona Billa Gates'a ponownie sta\u0142a si\u0119 obiektem dezinformacji. Tym razem oskar\u017cono j\u0105 o noszenie naszyjnika z odwr\u00f3conym krzy\u017cem w wywiadzie dla jednej z najwi\u0119kszych ameryka\u0144skich stacji telewizyjnych. Spiskowcy twierdz\u0105, \u017ce odwr\u00f3cony krzy\u017c to symbol satanizmu. To nieprawda. Taki krzy\u017c jest jednym z symboli chrze\u015bcija\u0144stwa, a Melinda Gates niejednokrotnie podkre\u015bla\u0142a, \u017ce jest katoliczk\u0105. To co nie do ko\u0144ca jest jasne, to fakt czy filantropka rzeczywi\u015bcie mia\u0142a na sobie odwr\u00f3cony krzy\u017c.\n\nPost zosta\u0142 opublikowany 14 maja. \u201eMelinda Gates, \u017cona Billa Gatesa, wyst\u0105pi\u0142a w TV z wisiorkiem z krzy\u017cem odwr\u00f3conym do g\u00f3ry nogami. To symbol satanist\u00f3w\u201d - czytamy w po\u015bcie.\n\nDo tre\u015bci za\u0142\u0105czono zdj\u0119cia Melindy Gates, kt\u00f3ra nosi naszyjnik z krzy\u017cykiem. Nie wida\u0107 dok\u0142adnie czy jest to krzy\u017c odwr\u00f3cony, czy - co by\u0142oby bardziej prawdopodobne - krzy\u017c r\u00f3wnoramienny.\n\nPodobne materia\u0142y pojawia\u0142y si\u0119 r\u00f3wnie\u017c na innych stronach na Facebooku (1, 2, 3).\n\nWraz z rozprzestrzeniaj\u0105c\u0105 si\u0119 epidemi\u0105 koronawirusa w sieci rozpowszechniane s\u0105 r\u00f3\u017cne teorie spiskowe i nieprawdziwe informacje dotycz\u0105ce Billa Gatesa - s\u0142ynnego miliardera i za\u0142o\u017cyciela Microsoftu. Ostatnio przedmiotem dezinformacji sta\u0142a si\u0119 r\u00f3wnie\u017c jego \u017cona - Melinda Gates.\n\nOboje prowadz\u0105 najwi\u0119ksz\u0105 fundacj\u0119 filantropijn\u0105 na \u015bwiecie, kt\u00f3ra zajmuje si\u0119 m.in. walk\u0105 z AIDS oraz bied\u0105 n\u0119kaj\u0105c\u0105 Trzeci \u015awiat. Gates i jego \u017cona zainwestowali miliardy dolar\u00f3w w badania i opracowanie szczepionek, by zmniejszy\u0107 \u015bmiertelno\u015b\u0107 dzieci na \u015bwiecie.\n\nAudycja, w kt\u00f3rej wyst\u0119puje Melinda Gates jest z 8 maja i pojawi\u0142a si\u0119 w programie \u201eToday\u201d telewizji NBC. Filantropka m\u00f3wi\u0142a o rz\u0105dowym wsparciu dla pracownik\u00f3w medycznych, kt\u00f3rzy znajduj\u0105 si\u0119 na \u201epierwszej linii frontu\u201d. Krytykowa\u0142a r\u00f3wnie\u017c administracj\u0119 prezydenta Donalda Trumpa za zbyt chaotyczn\u0105 reakcj\u0119 na kryzys.\n\nZacznijmy od tego, \u017ce Melinda Gates jest chrze\u015bcijank\u0105 i wychowana by\u0142a w katolickiej wierze. B\u0119d\u0105c nastolatk\u0105 ucz\u0119szcza\u0142a do Ursuline Academy - katolickiej szko\u0142y \u015bredniej prowadzonej przez zakon urszulanek w Dallas. Mottem szko\u0142y jest Serviam, czyli \u201eb\u0119d\u0119 s\u0142u\u017cy\u0107 [Bogu]\u201d. Jak czytamy na stronie szko\u0142y: Edukacja w Ursuline Academy of Dallas opiera si\u0119 na wierze w Jezusa Chrystusa. (...) Dbanie o form\u0119 duchow\u0105 i doskona\u0142e wykszta\u0142cenie w zakresie teologii katolickiej wzmacniaj\u0105 i umacniaj\u0105 poczucie warto\u015bci osobistej i samodyscypliny ka\u017cdej uczennicy.\n\nO tym, \u017ce jest katoliczk\u0105 Melinda Gates podkre\u015bla r\u00f3wnie\u017c w swojej debiutanckiej ksi\u0105\u017cce \u201eMoment zwrotny. Jak kobiety rosn\u0105 w si\u0142\u0119 i zmieniaj\u0105 \u015bwiat\u201d, kt\u00f3r\u0105 wyda\u0142a wiosn\u0105 rok temu. W 2012 r. podkre\u015bla\u0142a - \u017ce cho\u0107 jest wierz\u0105c\u0105 katoliczk\u0105 - skoncentruje swoje wysi\u0142ki na rozpowszechnianiu antykoncepcji na \u015bwiecie. - Jako katoliczka wierz\u0119 w t\u0119 religi\u0119. Jest w niej tyle niesamowitych nauk moralnych, w kt\u00f3re wierz\u0119, ale musz\u0119 te\u017c my\u015ble\u0107 o tym, jak utrzyma\u0107 kobiety przy \u017cyciu. (...) Dla mnie to wa\u017cniejsze ni\u017c spieranie si\u0119 o to, jaka metoda antykoncepcji jest s\u0142uszna - m\u00f3wi\u0142a osiem lat temu.\n\nZapytali\u015bmy fundacj\u0119 Billa i Melindy Gates, czy miliarderka posiada naszyjnik z odwr\u00f3conym krzy\u017cykiem, a je\u015bli tak, to czy mia\u0142a go na sobie podczas rozmowy w programie \u201eToday\u201d. Wci\u0105\u017c czekamy na odpowied\u017a.\n\nW chrze\u015bcija\u0144stwie krzy\u017c wyst\u0119puje pod r\u00f3\u017cnymi formami. S\u0105 krzy\u017ce czteroramienne, sze\u015bcioramienne, jest i krzy\u017c lotary\u0144ski, ormia\u0144ski czy etiopski. \u2013 U nas najpopularniejszy jest krzy\u017c tzw. \u0142aci\u0144ski, z kr\u00f3tsz\u0105 poprzeczn\u0105 lini\u0105 i d\u0142u\u017csz\u0105 cz\u0119\u015bci\u0105 pionowej linii \u2013 m\u00f3wi Dawid Gospodarek z Katolickiej Agencji Informacyjnej. Dodaje, \u017ce krzy\u017c jako znak zbawienia i pojednania z Bogiem, istnieje w \u015bwiadomo\u015bci chrze\u015bcijan ju\u017c od czas\u00f3w apostolskich.\n\nBy\u0107 mo\u017ce wisiorek Melindy Gates, to krzy\u017c grecki, czyli r\u00f3wnoramienny. Taki krzy\u017cyk z daleka mo\u017ce przypomina\u0107 odwr\u00f3cony, poniewa\u017c zawleczka do\u0142\u0105czona do \u0142a\u0144cuszka optycznie wyd\u0142u\u017ca jego pionowe rami\u0119. W 2018 r. c\u00f3rka by\u0142ego prezydenta USA - Billa Clintona i by\u0142ej szefowej ameryka\u0144skiej dyplomacji Hillary Clinton, Chelsea Clinton by\u0142a r\u00f3wnie\u017c oskar\u017cana o noszenie odwr\u00f3conego krzy\u017cyka. P\u00f3\u017aniej opublikowa\u0142a zdj\u0119cie krzy\u017cyka jako dow\u00f3d, \u017ce nie jest on odwr\u00f3cony.\n\nJak czytamy na stronie Parafii Wszystkich \u015bwi\u0119tych w Strzelcach, krzy\u017c grecki symbolizuje \u201euniwersalizm chrze\u015bcija\u0144stwa: cztery ramiona to cztery strony \u015bwiata. Greccy Ojcowie Ko\u015bcio\u0142a widzieli w nim ukrzy\u017cowanego Jezusa, obejmuj\u0105cego ca\u0142y wszech\u015bwiat: jego wysoko\u015b\u0107, g\u0142\u0119boko\u015b\u0107, szeroko\u015b\u0107 i d\u0142ugo\u015b\u0107\u201d.\n\n\u2013 Form przedstawiania krzy\u017ca w sztuce chrze\u015bcija\u0144skiej jest pe\u0142no. Wiele z nich zosta\u0142o przej\u0119tych po religiach przedchrze\u015bcija\u0144skich, np. krzy\u017c celtycki \u2013 zauwa\u017ca Gospodarek.\n\n\u2013 S\u0105 nawet swastyki, w Polsce zobaczy\u0107 je mo\u017cna np. w katedrze w\u0142oc\u0142awskiej czy przemyskiej. W dzisiejszych okoliczno\u015bciach pandemii koronawirusa warto te\u017c przywo\u0142a\u0107 \u201ekarawaki\u201d, czyli specjalne krzy\u017ce z dwiema poprzeczkami, maj\u0105ce chroni\u0107 przed zarazami. Jest krzy\u017c \u015bw. Andrzeja, czyli w kszta\u0142cie litery \u201eX\u201d. Jest wreszcie te\u017c odwr\u00f3cony \u0142aci\u0144ski krzy\u017c \u2013 opowiada dziennikarz Katolickiej Agencji Informacyjnej.\n\nOdwr\u00f3cony krzy\u017c kojarzony jest ze \u015bw. Piotrem,, poniewa\u017c wed\u0142ug przekaz\u00f3w w\u0142a\u015bnie na takim krzy\u017cu poni\u00f3s\u0142 m\u0119cze\u0144sk\u0105 \u015bmier\u0107. \u2013 W ko\u015bcio\u0142ach, zw\u0142aszcza po\u015bwi\u0119conych \u015bw. Piotrowi, jak np. ko\u015bci\u00f3\u0142ek \u201eQuo vadis\u201d w Rzymie, znale\u017a\u0107 mo\u017cna w\u0142a\u015bnie takie wizerunki \u2013 przekonuje Dawid Gospodarek.\n\nZdj\u0119cia z wn\u0119trza budynku mo\u017cna odnale\u017a\u0107 na oficjalnej stronie ko\u015bcio\u0142a Quo Vadis. Jedno z nich publikujemy poni\u017cej (obraz ze \u015bw. Piotrem wida\u0107 w lewej cz\u0119\u015bci):\n\nGospodarek dodaje, \u017ce podczas pielgrzymki do Ziemi \u015awi\u0119tej w 2000 r. Jan Pawe\u0142 II celebruj\u0105c Msz\u0119 na G\u00f3rze B\u0142ogos\u0142awie\u0144stw siedzia\u0142 na fotelu zwie\u0144czonym w\u0142a\u015bnie takim odwr\u00f3conym krzy\u017cem. \u2013 Znakiem tego, \u017ce papie\u017c jest nast\u0119pc\u0105 \u015bw. Piotra. Taki krzy\u017c raczej nie by\u0142 u\u017cywany, nawet w symbolice oko\u0142o papieskiej. W chrze\u015bcija\u0144stwie najwa\u017cniejszy jest symbol krzy\u017ca Chrystusa \u2013 m\u00f3wi.\n\nPoni\u017cej mo\u017cna zobaczy\u0107 zdj\u0119cie Jana Paw\u0142a II podczas mszy w 2000 r.\n\n\u2013 Pewien dystans do odwr\u00f3conego krzy\u017ca mo\u017ce by\u0107 spowodowany r\u00f3wnie\u017c tym, \u017ce z czasem u\u017cywany by\u0142 jako magiczny amulet czy wr\u0119cz symbol satanistyczny \u2013 t\u0142umaczy Gospodarek.\n\nZ kolei wyznawcy Ko\u015bcio\u0142a Szatana utrzymuj\u0105, \u017ce ich symbolem nie jest odwr\u00f3cony krzy\u017c, a piecz\u0119\u0107 Bahometa:\n\nOdwr\u00f3cony krzy\u017c jest cz\u0119sto postrzegany przez chrze\u015bcijan jako symbol \u015bw. Piotra, poniewa\u017c jak g\u0142osi legenda, zosta\u0142 on ukrzy\u017cowany przez Rzymian (na w\u0142asn\u0105 pro\u015bb\u0119) do g\u00f3ry nogami. Krzy\u017c odwr\u00f3cony mo\u017ce zatem r\u00f3wnie\u017c s\u0142u\u017cy\u0107 jako symbol urz\u0119du papie\u017ca ko\u015bcio\u0142a rzymskokatolickiego. (...) Satani\u015bci mog\u0105 u\u017cywa\u0107 dowolnych symboli, kt\u00f3re ich zdaniem s\u0105 dla nich wa\u017cne,, wi\u0119c je\u015bli taki odwr\u00f3cony krzy\u017c ma osobiste znaczenie, mog\u0105 go u\u017cy\u0107. Jednak podstawowym symbolem satanist\u00f3w jest piecz\u0119\u0107 Bahometa.\n\nPisali o tym r\u00f3wnie\u017c na Twitterze.\n\nA wi\u0119c odwr\u00f3cony krzy\u017c nie jest symbolem satanist\u00f3w. Melinda Gates nie kultywuje warto\u015bci antychrze\u015bcija\u0144skich. Miliarderka niejednokrotnie podkre\u015bla\u0142a, \u017ce jest katoliczk\u0105, a wiara chrze\u015bcija\u0144ska ma dla niej bardzo du\u017ce znaczenie.\n\n\u2013 Wydaje si\u0119, \u017ce to w og\u00f3le nie jest krzy\u017cyk o znaczeniu chrze\u015bcija\u0144skim, a po prostu taki design bi\u017cuterii \u2013 t\u0142umaczy dziennikarz Katolickiej Agencji Informacyjnej.\n\nWi\u0119cej naszych artyku\u0142\u00f3w o Billu i Melindzie Gates mo\u017cna znale\u017a\u0107 poni\u017cej:\n\nNie, ameryka\u0144ski miliarder nie planuje ograniczy\u0107 liczby ludno\u015bci na \u015bwiecie,\n\nWszystkie dzieci Billa i Melindy Gates s\u0105 zaszczepione,\n\nNie, Fundacja Billa Gatesa nie finansowa\u0142a i nie stworzy\u0142a symulacji pandemii koronawirusa.", "lang": "pl"}