{"title": "Nie, we W\u0142oszech nie odkryto leku na koronawirusa", "subtitle": "Wed\u0142ug publikacji, kt\u00f3ra niedawno pojawi\u0142a si\u0119 na Facebooku, sposobem na pokonanie koronawirusa maj\u0105 by\u0107 antybiotyki, mieszanka lek\u00f3w przeciwzapalnych i aspiryna. - To fa\u0142szywe informacje - przekaza\u0142 AFP rzecznik w\u0142oskiego ministerstwa zdrowia.", "author": "sprawdzam.afp.com", "date": "2020-06-03T16:40:58+02:00", "vclaim_id": "vclaim-id-46992", "url": "https://sprawdzam.afp.com/nie-we-wloszech-nie-odkryto-leku-na-koronawirusa", "vclaim": "Nie, we W\u0142oszech nie odkryto leku na koronawirusa\n\nWed\u0142ug publikacji, kt\u00f3ra niedawno pojawi\u0142a si\u0119 na Facebooku, sposobem na pokonanie koronawirusa maj\u0105 by\u0107 antybiotyki, mieszanka lek\u00f3w przeciwzapalnych i aspiryna. - To fa\u0142szywe informacje - przekaza\u0142 AFP rzecznik w\u0142oskiego ministerstwa zdrowia.\n\nLek na koronawirusa w ko\u0144cu znaleziono we W\u0142oszech - czytamy w obszernym wpisie opublikowanym 31 maja.\n\nWpis by\u0142 popularny r\u00f3wnie\u017c w j\u0119zyku francuskim, portugalskim i hiszpa\u0144skim.\n\nZdecydowana wi\u0119kszo\u015b\u0107 porad opublikowanych na Facebooku opiera si\u0119 na fa\u0142szywych twierdzeniach. Szczeg\u00f3\u0142y opisujemy ni\u017cej:\n\n29 maja w\u0142oskie ministerstwo zdrowia opublikowa\u0142o o\u015bwiadczenie, \u017ce nie istnieje jeszcze lek na koronawirusa. Pe\u0142n\u0105 informacj\u0119 resortu zdrowia mo\u017cna przeczyta\u0107 poni\u017cej:\n\nObecnie nie ma \u017cadnych sprawdzonych terapii przeciwko Covid-19. Wszystkie obecnie dost\u0119pne terapie nadal opieraj\u0105 si\u0119 na leczeniu objaw\u00f3w choroby, kt\u00f3re zapewniaj\u0105 zaka\u017conym osobom terapie wspomagaj\u0105ce (np. tlenoterapia czy gospodarka p\u0142ynami). Prowadzonych jest kilka bada\u0144 klinicznych w zakresie leczenia choroby COVID-19. W\u0142oska Agencja Lek\u00f3w (AIFA) udost\u0119pnia na swojej stronie internetowej informacje o lekach, dla kt\u00f3rych badania zosta\u0142y zatwierdzone i rozpocz\u0119te, a tak\u017ce prowadzone pod \u015bcis\u0142ym nadzorem medycznym - czytamy w o\u015bwiadczeniu.\n\nR\u00f3wnie\u017c na stronie WHO mo\u017cna przeczyta\u0107, \u017ce \u201eobecnie nie ma zarejestrowanych lek\u00f3w na Covid-19\u201d.\n\nWe W\u0142oszech lekarze naruszyli protok\u00f3\u0142 rekomendacji WHO i wykonali sekcj\u0119 zw\u0142ok zmar\u0142ych na Covid-19.\n\n\u015awiatowa Organizacja Zdrowia (WHO) nigdy nie wprowadzi\u0142a \u201eprotoko\u0142u\u201d, kt\u00f3ry mia\u0142by zakazywa\u0107 sekcji zw\u0142ok os\u00f3b, kt\u00f3re zmar\u0142y z powodu koronawirusa. W rzeczywisto\u015bci WHO na swojej stronie opublikowa\u0142a rekomendacje dotycz\u0105ce tego, jak post\u0119powa\u0107 z cia\u0142em osoby zmar\u0142ej na Covid-19.\n\nJe\u015bli sekcji ma zosta\u0107 poddane cia\u0142o osoby, u kt\u00f3rej podejrzewano lub potwierdzono zaka\u017cenie Covid-19, jednostki s\u0142u\u017cby zdrowia musz\u0105 zapewni\u0107 \u015brodki bezpiecze\u0144stwa w celu ochrony os\u00f3b przeprowadzaj\u0105cych autopsj\u0119 - czytamy w dokumencie.\n\nW wielu krajach m.in. w Niemczech, przeprowadzano sekcj\u0119 zw\u0142ok os\u00f3b zaka\u017conych koronawirusem, w celu przyspieszenia bada\u0144 nad t\u0105 chorob\u0105.\n\nProkuratura Krajowa w Polsce opublikowa\u0142a 24 marca informacj\u0119 o procedurach zapewniaj\u0105cych bezpiecze\u0144stwo pracownikom, kt\u00f3rzy m.in. dokonuj\u0105 sekcji zw\u0142ok.\n\nProtoko\u0142y bezpiecze\u0144stwa w sprawie sekcji zw\u0142ok os\u00f3b zmar\u0142ych na Covid-19 wprowadzi\u0142y m.in. Ekwador, Kolumbia i Kostaryka.\n\nPod koniec kwietnia w\u0142oscy lekarze opublikowali raport dotycz\u0105cy sekcji zw\u0142ok przeprowadzonych w Bergamo i Mediolanie na 38 zmar\u0142ych z powodu koronawirusa.\n\nBadanie nie zosta\u0142o jeszcze opublikowane, co oznacza, \u017ce jego wyniki nie zosta\u0142y jeszcze przeczytane, poprawione i potwierdzone przez innych badaczy.\n\nPodczas badania lekarze zaobserwowali grudki skrzepni\u0119tej krwi u 33 z 38 analizowanych cia\u0142 zmar\u0142ych os\u00f3b. Autorzy badania doszli zatem do wniosku, \u017ce Covid-19 jest zwi\u0105zany z problemami \u201ekrzepni\u0119cia krwi i zakrzepic\u0105\u201d.\n\nJednak badanie to nie wyklucza, \u017ce zapalenie p\u0142uc jest cz\u0119\u015bci\u0105 patologii Covid-19.\n\nInne recenzowane badania, kt\u00f3re wykaza\u0142y obecno\u015b\u0107 zakrzep\u00f3w u zmar\u0142ych na koronawirusa, by\u0142y publikowane we Francji, Irlandii oraz Holandii.\n\nJednak \u017cadne z tych bada\u0144 nie potwierdza, by Covid-19 by\u0142 \u201eniczym wi\u0119cej ni\u017c zakrzepic\u0105\u201d. Raczej, \u017ce w przypadku koronawirusa mo\u017cliwe jest rozwini\u0119cie si\u0119 obu patologii - zakrzepicy oraz zapalenia p\u0142uc.\n\nMo\u017cliwe, \u017ce zakrzepica p\u0142uc mo\u017ce dodatkowo skomplikowa\u0107 przebieg zapalenia p\u0142uc wywo\u0142anego wirusem Covid-19 - czytamy we w\u0142oskim badaniu z po\u0142owy kwietnia.\n\nZakrzepica, czyli \u017cylna choroba zakrzepowo-zatorowa zazwyczaj zajmuje \u017cy\u0142y \u0142ydek. Oderwany zakrzep od \u015bciany \u017cy\u0142y mo\u017ce przedosta\u0107 si\u0119 do p\u0142uc, serca lub m\u00f3zgu i spowodowa\u0107 \u015bmiertelny zator p\u0142ucny, zawa\u0142 lub udar.\n\nR\u00f3wnie\u017c WHO odnotowa\u0142a, \u017ce niekt\u00f3re powik\u0142ania zwi\u0105zane z krytycznymi stanami pacjent\u00f3w wi\u0105\u017c\u0105 si\u0119 z \u201eutrudnionym lub szybkim oddychaniem, (...) niskim ci\u015bnieniem krwi, ma\u0142op\u0142ytkowo\u015bci\u0105 i koagulopati\u0105 (zaburzeniami krzepni\u0119cia krwi)\u201d.\n\nNatomiast artyku\u0142 z \u201eJournal of the American College of Cardiology\u201d wskazuje, \u017ce \u201edost\u0119pne dane dotycz\u0105ce ryzyka zakrzepicy s\u0105 dosy\u0107 ograniczone\u201d.\n\nWed\u0142ug w\u0142oskich anatom\u00f3w (...) respiratory nigdy nie by\u0142y potrzebne.\n\nW publikacji mo\u017cna przeczyta\u0107 taki fragment: A jednak, wed\u0142ug w\u0142oskich anatom\u00f3w respirator\u00f3w i oddzia\u0142\u00f3w intensywnej terapii, nigdy nie by\u0142y potrzebne [pisownia oryginalna].\n\nNie wiemy, co autor mia\u0142 na my\u015bli pisz\u0105c o \u201eanatomach\u201d. By\u0107 mo\u017ce post zosta\u0142 nieumiej\u0119tnie przet\u0142umaczony, a autorowi tak naprawd\u0119 chodzi\u0142o o ekspert\u00f3w medycyny.\n\nWed\u0142ug artyku\u0142u opublikowanego pod koniec kwietnia przez portal \u201eIndustria Italiana\u201d, rz\u0105d tego kraju zam\u00f3wi\u0142 produkcj\u0119 500 respirator\u00f3w miesi\u0119cznie, kt\u00f3rych produkcja mia\u0142aby trwa\u0107 przez nast\u0119pne cztery miesi\u0105ce.\n\nPowik\u0142ania zwi\u0105zane z Covid-19 w powa\u017cnych przypadkach prowadz\u0105 do zespo\u0142u ostrej niewydolno\u015bci oddechowej. Stan ten uniemo\u017cliwia p\u0142ucom pobranie wystarczaj\u0105cej ilo\u015bci tlenu. Zatem w opiece nad chorymi bardzo istotne jest wspomagaj\u0105ce leczenie objawowe m.in. tlenoterapia czy wentylacja mechaniczna.\n\nJak wynika z wytycznych WHO dotycz\u0105cych leczenia ci\u0119\u017ckiej niewydolno\u015bci oddechowej (severe acute respiratory infection), 81 proc. os\u00f3b zaka\u017conych Covid-19 ma \u0142agodne objawy, ale u 14 proc. pacjent\u00f3w potrzebna jest tlenoterapia, a u 5 proc. wymagane jest leczenie na oddziale intensywnej terapii. Spo\u015br\u00f3d os\u00f3b krytycznie chorych wi\u0119kszo\u015b\u0107 wymaga wentylacji mechanicznej, a najcz\u0119stsz\u0105 diagnoz\u0105 u tych pacjent\u00f3w jest ci\u0119\u017ckie zapalenie p\u0142uc.\n\nWszystkie kraje powinny wyposa\u017cy\u0107 si\u0119 w pulsoksymetry i urz\u0105dzenia wspomagaj\u0105ce oddychanie - informowa\u0142a WHO na pocz\u0105tku marca oraz podkre\u015bla\u0142a, \u017ce tlenoterapia to jedna z g\u0142\u00f3wnych metod leczenia pacjent\u00f3w chorych na koronawirusa.\n\nObecnie w\u015br\u00f3d lekarzy trwa debata na temat u\u017cyteczno\u015bci respirator\u00f3w. Niekt\u00f3rzy uwa\u017caj\u0105, \u017ce mog\u0105 one zaszkodzi\u0107 chorym na koronawirusa. Oficjalnych informacji jest niewiele. Wed\u0142ug artyku\u0142u AFP, rosn\u0105ca liczba lekarzy uwa\u017ca, \u017ce osoby choruj\u0105ce na Covid-19 wydaj\u0105 si\u0119 szybko umiera\u0107, gdy s\u0105 pod\u0142\u0105czane do respirator\u00f3w. Pierwsze znaki ostrzegawcze nadesz\u0142y z W\u0142och, gdzie zmar\u0142a ogromna liczba pacjent\u00f3w wspomaganych przez respiratory.\n\nKevin Wilson, profesor medycyny na Uniwersytecie Bosto\u0144skim oraz dyrektor organizacji American Thoracic Society: - Wi\u0119kszo\u015b\u0107 pracownik\u00f3w s\u0142u\u017cby zdrowia jest zaniepokojona doniesieniami na temat pacjent\u00f3w, kt\u00f3rzy maj\u0105 problemy z powodu pod\u0142\u0105czenia do respiratora. Niekt\u00f3rzy op\u00f3\u017aniaj\u0105 intubacj\u0119 tak d\u0142ugo, jak to mo\u017cliwe i decyduj\u0105 si\u0119 na ni\u0105 w momencie krytycznym.\n\nCoraz cz\u0119\u015bciej zamiast respirator\u00f3w lekarze decyduj\u0105 si\u0119 podawa\u0107 pacjentom tlen do nosa, zak\u0142ada\u0107 im maski oddechowe czy przekr\u0119ca\u0107 ich na brzuch, co ma pom\u00f3c p\u0142ucom.\n\n27 kwietnia Narodowe Centrum Informacji Biotechnologicznej w USA (National Center for Biotechnology Information) opublikowa\u0142o seri\u0119 wytycznych dotycz\u0105cych najlepszych praktyk leczenia pacjent\u00f3w z zaburzeniami oddechowymi. Wyniki bada\u0144 wskazuj\u0105, \u017ce nie istnieje jedna strategia leczenia pacjent\u00f3w, a wiele r\u00f3\u017cnych.\n\nFa\u0142sz: Covid-19 nie jest wirusem, jak nam kazali uwierzy\u0107. Jest to bakteria, kt\u00f3ra wzmocniona promieniowaniem elektromagnetycznym 5G powoduje stany zapalne i niedotlenienie.\n\nWed\u0142ug WHO oraz Instytutu Pasteura, koronawirus jest wirusem uk\u0142adu oddechowego, a nie bakteri\u0105.\n\nPotwierdza to r\u00f3wnie\u017c w\u0142oskie ministerstwo: Covid-19 jest wywo\u0142ywany przez wirusa zespo\u0142u chorobowego ostrej ci\u0119\u017ckiej niewydolno\u015bci oddechowej - koronawirusa SARS-CoV-2.\n\nWed\u0142ug ekspert\u00f3w nie ma naukowych dowod\u00f3w na to, \u017ce technologia 5G ma negatywny wp\u0142yw na zdrowie ludzi czy powoduje wi\u0119ksz\u0105 zachorowalno\u015b\u0107 na koronawirusa.\n\nSposobem na koronawirusa s\u0105 antybiotyki, leki przeciwzapalne i antykoagulanty. (...) W\u0142oskie Ministerstwo Zdrowia natychmiast zmieni\u0142o protoko\u0142y leczenia Covid-19 i zacz\u0119\u0142o przepisywa\u0107 100 mg aspiryny. (...) We\u017a aspiryn\u0119 100 mg i apronax lub paracetamol.\n\nJak informuje WHO, nie ma w tej chwili lekarstwa na koronawirusa. Antybiotyki nie dzia\u0142aj\u0105 na wirusy. U niekt\u00f3rych os\u00f3b chorych na koronawirusa mog\u0105 wyst\u0105pi\u0107 powik\u0142ania w postaci infekcji bakteryjnej. W takim przypadku lekarz mo\u017ce zaleci\u0107 antybiotyki - czytamy w komunikacie WHO.\n\nApronax, czyli naproksen stosuje si\u0119 do u\u015bmierzania b\u00f3lu o niewielkim lub umiarkowanym nasileniu (np. przy bolesnych menstruacjach, b\u00f3lach g\u0142owy i plec\u00f3w). Jednak ani naproksen, ani aspiryna nie pojawiaj\u0105 si\u0119 na li\u015bcie niezb\u0119dnych lek\u00f3w WHO do leczenia pacjent\u00f3w chorych na koronawirusa.\n\nZ kolei paracetamol znajduje si\u0119 na li\u015bcie WHO, ale jest zalecany w przypadku zwalczania gor\u0105czki.\n\nR\u00f3wnie\u017c w\u0142oskie ministerstwo zdrowia informuje, \u017ce paracetamol dzia\u0142a przeciwgor\u0105czkowo i dlatego jest bardzo przydatny w celu zwalczania wysokiej temperatury, ale nie leczy zaka\u017cenia Covid-19. Czy w\u0142oski resort zdrowia przepisuje pacjentom aspiryn\u0119? - To nieprawdziwa informacja - przekaza\u0142 AFP 6 czerwca rzecznik ministerstwa zdrowia we W\u0142oszech.\n\n* Weryfikacj\u0119 przeprowadzono na podstawie naukowych i oficjalnych danych na temat koronawirusa dost\u0119pnych w dniu publikacji.", "lang": "pl"}