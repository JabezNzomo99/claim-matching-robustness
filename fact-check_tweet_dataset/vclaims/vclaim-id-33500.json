{"title": "L\u2019Italia \u00e8 stato il Paese pi\u00f9 colpito dalla crisi?", "subtitle": "", "author": "pagellapolitica.it", "date": null, "vclaim_id": "vclaim-id-33500", "url": "https://pagellapolitica.it/dichiarazioni/8123/litalia-e-stato-il-paese-piu-colpito-dalla-crisi", "vclaim": "Alla replica di Vespa, e cio\u00e8 che tutta l\u2019Europa ha sofferto di una grave recessione, l\u2019esponente del Partito Democratico ha affermato che solamente l\u2019Italia ha perso, nel corso della crisi, quasi dieci punti di Prodotto interno lordo (Pil).\n\nPadoan ha citato la \u00abstoria moderna\u00bb del nostro Paese. Se consideriamo come \u201cmoderna\u201d la storia dell\u2019Italia repubblicana - anche se, a rigor di manuale, la \u00abstoria moderna\u00bb sarebbe la fase storica tra la fine del Medioevo e l\u2019inizio dell\u2019et\u00e0 contemporanea - non c\u2019\u00e8 alcun dubbio che la crisi iniziata nel 2008 sia la pi\u00f9 grave registrata in quel periodo.\n\nPer avere dati sul Prodotto interno lordo confrontantabili al meglio tra i diversi anni e che tengano conto degli effetti dell\u2019inflazione, vengono utilizzati i \u201cvalori e prezzi concatenati\u201d: si prende in considerazione un anno di riferimento e si ricalcolano i prezzi come se fossero rimasti invariati.\n\nL\u2019Italia non ha ancora recuperato il livello di Pil reale che aveva raggiunto prima dell\u2019inizio della crisi. Nello specifico, distiamo da esso di ancora 4,2 punti percentuali*. Al contrario, il totale dell\u2019Unione Europea ha aumentato dell\u20198%** il suo Pil dai livelli pre-crisi.\n\nCipro, Lettonia, Estonia e Irlanda sono invece quattro casi particolari. Questi Paesi hanno s\u00ec sperimentato una riduzione percentuale del Pil maggiore alla nostra negli anni di maggiore difficolt\u00e0 economica - nello specifico del 19,35 per cento (Estonia 2007-2009), del 10 per cento (Cipro 2008-2014), del 20,7 per cento (Lettonia 2007-2010) e del 9,2 per cento (Irlanda 2007-2009). Ma, contrariamente a Italia e Grecia, hanno gi\u00e0 raggiunto e sorpassato i livelli di reddito reale precedenti alla crisi del 2008.\n\nSono comunque economie molto piccole, se confrontate con quella italiana. Sommandole tutte ai valori del 2017, si arriva a circa un terzo del Pil del nostro Paese. Per avere un termine di paragone, la sola Lombardia, nel 2016, aveva un Prodotto interno lordo di circa 368 miliardi di euro, dunque molto pi\u00f9 alto anche rispetto a quelli di Irlanda e Grecia (per non parlare di Cipro, della Lettonia o dell\u2019Estonia). Notate queste eccezioni, si pu\u00f2 dire che l\u2019Italia sia stata senz\u2019altro il grande Paese europeo pi\u00f9 colpito dalla crisi.\n\n\n\nL\u2019ex ministro dell\u2019Economia Pier Carlo Padoan ha dichiarato che l\u2019Italia ha affrontato negli ultimi anni la peggiore crisi economica della sua storia moderna. Una crisi dai tratti profondamente eccezionali, in quanto nessun altro Paese europeo - a detta di Padoan - avrebbe sperimentato un calo del Pil di quasi dieci punti.\n\nSe guardiamo alla nostra storia dal 1946 a oggi, non si pu\u00f2 negare che la crisi iniziata nel 2008 sia stata a tutti gli effetti la pi\u00f9 grave per il nostro Paese. Il calo del Pil a prezzi costanti tra il 2007 e il 2013 \u00e8 stato pari al 8,65 per cento. Esistono per\u00f2 Paesi che hanno sperimentato un calo del reddito reale ben maggiore a quello sofferto dall\u2019Italia. Da una parte, la Grecia ha visto una riduzione del 26,5 per cento del Pil all\u2019apice della crisi. Dall\u2019altra, paesi come Cipro, la Lettonia, l\u2019Estonia e l\u2019Irlanda hanno avuto riduzioni percentuali del loro Prodotto interno lordo maggiori del nostro 8,65 per cento, sebbene abbiano poi abbondantemente recuperato e siano ritornati velocemente ai livelli pre-crisi. Si tratta tuttavia di economie paragonabili con quelle di una piccola regione italana.", "lang": "it"}