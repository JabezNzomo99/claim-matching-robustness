{"title": "Nei, optimismen i distriktene har ikke g\u00e5tt ned", "subtitle": "Bygdefolk er mer forn\u00f8yd med tilv\u00e6relsen enn f\u00f8r, og de er mer forn\u00f8yd enn de som bor i by.", "author": "www.faktisk.no", "date": null, "vclaim_id": "vclaim-id-2229", "url": "https://www.faktisk.no/faktasjekker/vj/nei-optimismen-i-distriktene-har-ikke-gatt-ned", "vclaim": "I Jonas Gahr St\u00f8res landsm\u00f8tetale ramser han opp en rekke omr\u00e5der der utviklingen g\u00e5r i feil retning. Han er ikke konkret p\u00e5 hvilken tidsperiode han snakker om n\u00e5r han sier \u00abi disse urolige \u00e5rene\u00bb. Faktisk.no tar utgangspunkt i at han snakker om tiden med Erna Solberg som statsminister.\n\nP\u00e5 sp\u00f8rsm\u00e5l fra Faktisk.no oppgir St\u00f8res r\u00e5dgiver Camilla Ryste at p\u00e5standen er basert p\u00e5 \u00abArbeiderpartiets vurdering av stemningen etter fire \u00e5r med en regjering som ofte provoserer viktige interesser i distriktene\u00bb.\n\nHun viser ogs\u00e5 til en unders\u00f8kelse som Respons analyse gjorde for Aftenposten i februar, der 64 prosent sier seg enig i utsagnet: \u00abDet er for mye makt som er sentralisert til Oslo\u00bb\n\nI tillegg viser hun til hva valgforskere uttaler i Aftenpostens A-magasin-reportasje \u00abRaseriet i distriktene: Derfor er de s\u00e5 sinte\u00bb. Men ingen av de som uttaler seg der viser til noe direkte grunnlag for p\u00e5standen \u00aboptimismen i distriktene har g\u00e5tt ned\u00bb.\n\nFor det er ikke lett \u00e5 finne unders\u00f8kelser som m\u00e5ler akkurat dette.\n\nHan viser til at landbruk og fiske ofte er basisn\u00e6ringer i omr\u00e5dene som vi gjerne omtaler som \u00abdistriktene\u00bb. Og her finnes det tall \u00e5 forholde seg til. Senter for bygdeforskning publiserer jevnlig rapportserien \u00abtrender i norsk landbruk\u00bb. Av 2016-rapporten (side 52-53) g\u00e5r det fram at norske b\u00f8nder ser mer positivt p\u00e5 situasjonen n\u00e5 enn de har gjort p\u00e5 lenge.\n\n40 prosent av norske b\u00f8nder mener at det \u00f8konomiske resultatet fra g\u00e5rdsdrifta har utviklet seg i positiv retning de siste fem \u00e5ra. 27 prosent av b\u00f8ndene sier n\u00e5 (i 2016) at de er tilfreds med inntektene fra g\u00e5rdsdrifta. Dette tallet er det h\u00f8yeste tallet senteret har m\u00e5lt.\n\nSenteret m\u00e5ler ogs\u00e5 framtidsutsiktene i jordbruksn\u00e6ringen, og denne har ogs\u00e5 en stigende tendens. 26 prosent av b\u00f8ndene tror \u00f8konomien i g\u00e5rdsdriften vil endre seg i positiv retning de neste fem \u00e5rene. Tallet er det h\u00f8yeste som er m\u00e5lt siden 2008, da det var en toppnotering like f\u00f8r finanskrisa.\n\nSt\u00f8re kan finne en viss st\u00f8tte for sin p\u00e5stand om en ser p\u00e5 hvordan b\u00f8ndene ser p\u00e5 husstandens totale \u00f8konomiske situasjon. Fra 2012 til 2016 har andelen som mener den vil bli bedre g\u00e5tt ned fra 34 til 31 prosent.\n\nDen andre store n\u00e6ringen i distrikts-Norge er fiskeri. Rapporten \u00abMellom nettverk og marked II\u00bb fra i \u00e5r (side 34-37) viser at 78 prosent av fiskeb\u00e5teiere tror at de \u00f8konomiske resultatene fra virksomheten vi endre seg i positiv retning de neste fem \u00e5rene. I 2007 var tilsvarende tall 57 prosent.\n\nHele 84 prosent av de som n\u00e5 jobber i fiskerin\u00e6ringa vil anbefale yrket til andre (side 37).\n\nSamlet sett er det grunn til \u00e5 si at det i fiskerin\u00e6ringe er stor optimisme og at optimismen har vokst betydelig de siste 10 \u00e5rene.\n\nBygdeforskning har ogs\u00e5 m\u00e5lt hvordan folk som bor i bygd og by ser p\u00e5 utviklingen der de bor. Denne unders\u00f8kelsen var ikke publisert da St\u00f8re kom med uttalelsen, s\u00e5 Ap-lederen kan vanskelig kritiseres for ikke \u00e5 ha v\u00e6rt oppmerksom p\u00e5 denne. Vi mener likevel den er relevant for \u00e5 fylle ut bildet, og da Faktisk.no f\u00f8r sommeren etterspurte dokumentasjon om temaet delte Bygdeforskning tallene med Faktisk.no. Nylig ble de ogs\u00e5 publisert i Adresseavisen (krever innlogging).\n\nB\u00e5de i 2013 og i 2016 ble et representativt utvalg p\u00e5 dr\u00f8yt 2000 personer bedt om \u00e5 svare p\u00e5 om de er enig i p\u00e5standen: \u00abAlt i alt synes jeg utviklingen p\u00e5 stedet jeg bor g\u00e5r i riktig retning\u00bb. Blant de som bor p\u00e5 bygda sa 46 prosent seg enig i denne p\u00e5standen i 2013. Tre \u00e5r senere hadde oppslutningen om p\u00e5standen \u00f8kt til 51 prosent. At flere mener utviklingen p\u00e5 bygda g\u00e5r i riktig retning er noe annet enn \u00aboptimisme\u00bb, men det er beslektet. Og tendensen i denne utviklingen g\u00e5r i motsatt retning av det St\u00f8re p\u00e5st\u00e5r.\n\nDe har ogs\u00e5 m\u00e5lt tilfredsheten med husstandens samlede \u00f8konomi. P\u00e5 bygda har andelen som er ganske eller sv\u00e6rt tilfreds g\u00e5tt opp fra 58 prosent i 2013 til 62 prosent i 2016.\n\nDirektoratet for forvaltning og IKT (DIFI) m\u00e5ler med jevne mellomrom hvor forn\u00f8yd befolkningen generelt sett er med sin tilv\u00e6relse. \u00c5 v\u00e6re forn\u00f8yd er noe annet enn \u00e5 v\u00e6re optimistisk, men det er grunn til \u00e5 tro at disse to st\u00f8rrelsene har en sammenheng. Ser du lyst p\u00e5 framtida vil du ofte v\u00e6re mer forn\u00f8yd her og n\u00e5. Omvendt, vil du v\u00e6re mindre forn\u00f8yd her og n\u00e5 dersom du ser m\u00f8rkt p\u00e5 framtida.\n\nDIFIs unders\u00f8kelse kan brytes ned p\u00e5 sentralitet. Av de som bor i \u00abminst sentrale\u00bb og \u00abmindre sentrale\u00bb kommuner er 34 prosent sv\u00e6rt forn\u00f8yd med tilv\u00e6relsen. Av de som bor i \u00abnoe sentrale\u00bb og \u00absentrale\u00bb kommuner er 30 prosent sv\u00e6rt forn\u00f8yd. Disse tallene er fra 2015.\n\nSammenlikner vi med tallene fra 2013 ser vi at andelen som svarer \u00absv\u00e6rt forn\u00f8yd\u00bb i distriktene har steget fra 32 prosent til 34 prosent. De som bor i distriktene er alts\u00e5 alt i alt mer forn\u00f8yd med tilv\u00e6relsen i 2015 enn de var i 2013. Svingningen er liten, men endringen g\u00e5r i motsatt retning av St\u00f8res p\u00e5stand.\n\nEtter St\u00f8res tale er det ogs\u00e5 kommet tall for 2017, og disse bekrefter tendensen om at flere er forn\u00f8yd med tilv\u00e6relsen p\u00e5 bygda.\n\nIpsos MMI m\u00e5ler jevnlig hvordan befolkningen ser p\u00e5 Norges \u00f8konomiske situasjon, og synet p\u00e5 personlig \u00f8konomisk situasjon. Dette er ikke publiserte tall, men Ipsos MMI har delt dem med Faktisk.no. Instituttet er ogs\u00e5 Arbeiderpartiets faste meningsm\u00e5lingsinstitutt og ville trolig kunne delt tallene med dem ogs\u00e5, dersom St\u00f8re hadde spurt dem f\u00f8r han fremmet p\u00e5standen.\n\nTallene varierer en del, men i distriktene er det en tendens til noe mer optimisme om Norges \u00f8konomiske situasjon de siste to \u00e5rene. I 2014 var optimismen p\u00e5 niv\u00e5 med i dag.\n\nN\u00e5r folk blir spurt om sin personlige \u00f8konomi er tendensen mye av det samme. Det svinger rundt 20 prosent, som svarer at den vil v\u00e6re bedre om ett \u00e5r. Ingen av disse tallene gir St\u00f8re noe st\u00f8tte for \u00e5 si at optimismen i distriktene har g\u00e5tt ned.", "lang": "no"}