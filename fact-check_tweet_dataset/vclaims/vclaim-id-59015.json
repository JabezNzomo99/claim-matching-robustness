{"title": "Ilu pasa\u017cer\u00f3w obs\u0142u\u017cy\u0142y w 2019 roku polskie lotniska?", "subtitle": "Sprawdzamy wypowied\u017a Marcina Hora\u0142y. Ilu pasa\u017cer\u00f3w obs\u0142u\u017cy\u0142y w 2019 roku polskie lotniska? Zapoznaj si\u0119 z nasz\u0105 najnowsz\u0105 analiz\u0105.", "author": "demagog.org.pl", "date": null, "vclaim_id": "vclaim-id-59015", "url": "https://demagog.org.pl/wypowiedzi/ilu-pasazerow-obsluzyly-w-2019-roku-polskie-lotniska/", "vclaim": "Wypowied\u017a pos\u0142a Marcina Hora\u0142y uznajemy za prawdziw\u0105, poniewa\u017c w roku 2019 polskie lotniska obs\u0142u\u017cy\u0142y w sumie 48 967 038 pasa\u017cer\u00f3w.\n\nDane dotycz\u0105ce wolumenu przewoz\u00f3w pasa\u017cerskich w transporcie lotniczym publikowane s\u0105 przez Urz\u0105d Lotnictwa Cywilnego. Z najnowszych informacji za rok 2019 wynika, i\u017c polskie lotniska obs\u0142u\u017cy\u0142y \u0142\u0105cznie 48 967 038 pasa\u017cer\u00f3w. To wzrost o 7% wzgl\u0119dem poprzednich 12 miesi\u0119cy. W\u00f3wczas z us\u0142ug polskich lotnisk skorzysta\u0142o 45 705 877 podr\u00f3\u017cnych.\n\nPoni\u017cej prezentujemy liczb\u0119 pasa\u017cer\u00f3w obs\u0142ugiwanych przez polskie w lotniskach w latach 2008-2017:\n\nWidzimy wi\u0119c, i\u017c liczba pasa\u017cer\u00f3w obs\u0142ugiwanych przez polskie lotniska systematycznie ro\u015bnie od roku 2010. Spadek mi\u0119dzy rokiem 2008 a 2009 to pok\u0142osie \u015bwiatowego kryzysu ekonomicznego.\n\nNiezmiennie prym wiedzie lotniska Chopina w Warszawie, kt\u00f3re w roku 2019 obs\u0142u\u017cy\u0142o 18 844 591 pasa\u017cer\u00f3w. By\u0142 to wynik o 6,2% lepszy wzgl\u0119dem roku poprzedniego (nowych 1 107 360 pasa\u017cer\u00f3w). Na drugim miejscu uplasowa\u0142o si\u0119 krakowskie lotnisko Balice, przez kt\u00f3re przetoczy\u0142o si\u0119 8 402 859 pasa\u017cer\u00f3w. W tym przypadku wzrost w stosunku poprzednich 12 miesi\u0119cy ukszta\u0142towa\u0142 si\u0119 na zdecydowanie wy\u017cszym poziomie \u2013 24,3% (nowych 1 643 176 pasa\u017cer\u00f3w). Podium zamyka gda\u0144skie lotnisko im. Lecha Wa\u0142\u0119sy, z kt\u00f3rego skorzysta\u0142o 5 361 134 pasa\u017cer\u00f3w, co oznacza wzrost o 7,9% wzgl\u0119dem roku 2018 (394 185 nowych pasa\u017cer\u00f3w). Mimo trendu wzrostowego w skali og\u00f3lnopolskiej cz\u0119\u015b\u0107 lotnisk zanotowa\u0142o spadek w ilo\u015bci obs\u0142ugiwanych pasa\u017cer\u00f3w. Regres zanotowano w przypadku port\u00f3w lotniczych Lublin, Pozna\u0144-\u0141awica, Szczecin-Goleni\u00f3w oraz Rzesz\u00f3w-Jasionka.\n\nW przypadku polskich lotnisk mo\u017cemy m\u00f3wi\u0107 o du\u017cej koncentracji przewo\u017anik\u00f3w obs\u0142uguj\u0105cych zar\u00f3wno ruch regularny, jak i czarterowy. W przypadku tego pierwszego trzy firmy dysponuj\u0105 udzia\u0142ami w rynku przekraczaj\u0105cymi 75%. 27,28% udzia\u0142\u00f3w w ruchu regularnym mia\u0142a firma Ryanair (11 950 582 obs\u0142u\u017conych pasa\u017cer\u00f3w), 26,92% Polskie Linie Lotnicze (11 791 387 pasa\u017cer\u00f3w) i Wizz Air 21,64% (9 478 041 pasa\u017cer\u00f3w). Natomiast w ruchu czarterowym dominuj\u0105 Enter Air \u2013 29,83% (1 539 202 pasa\u017cer\u00f3w), Ryanair Sun \u2013 18,52% (955 706 pasa\u017cer\u00f3w) i Smartwings \u2013 17,41% (898 527 pasa\u017cer\u00f3w).\n\nW zwi\u0105zku z wybuchem epidemii COVID-19 polski rz\u0105d podj\u0105\u0142 decyzj\u0119 o zawieszeniu 15 marca mi\u0119dzynarodowych po\u0142\u0105cze\u0144 pasa\u017cerskich. Obecnie s\u0105 one wznawiane. Od 1 lipca LOT wznowi\u0142 pierwsze regularne mi\u0119dzynarodowe rejsy pasa\u017cerskie.Wed\u0142ug wylicze\u0144 Polskiej Agencji \u017beglugi Powietrznej dzienne spadki wszelkich operacji lotniczych w czasie pandemii COVID-19 przekracza\u0142y 90%. Sytuacje ruchu lotniczego w czasie pandemii dobrze obrazuje filmik opublikowany przez Europejska Organizacja ds. Bezpiecze\u0144stwa \u017beglugi Powietrznej.", "lang": "pl"}