{"title": "Chi ha appoggiato la nomina di David Ermini al Csm?", "subtitle": "", "author": "pagellapolitica.it", "date": null, "vclaim_id": "vclaim-id-33347", "url": "https://pagellapolitica.it/dichiarazioni/8121/chi-ha-appoggiato-la-nomina-di-david-ermini-al-csm", "vclaim": "L\u2019ex presidente del Consiglio ha difeso la nomina di Ermini sottolineandone il numero esatto di voti conseguiti (723) e affermando che anche Di Maio e il M5s avevano concorso, con i loro voti, alla sua elezione al Csm.\n\nIl Csm \u00e8 un organo di rilevanza costituzionale, quindi espressamente previsto dal nostro testo giuridico fondamentale (art. 104-105 della Costituzione). Ha la funzione di garantire l\u2019autonomia e l\u2019indipendenza della magistratura ordinaria. Tutte le decisioni che riguardano la vita professionale del magistrato e alcune di quelle che riguardano l\u2019amministrazione della giustizia sono di competenza del Csm.\n\nIl Consiglio Superiore della Magistratura \u00e8 composto dal Presidente della Repubblica, che ne \u00e8 membro di diritto e lo presiede, dal primo presidente della Corte di Cassazione, dal Procuratore generale presso la Corte di Cassazione, da 16 magistrati (i cosiddetti membri \u201ctogati\u201d) e da otto professori ordinari in materie giuridiche o avvocati (i cosiddetti membri \u201claici\u201d) con almeno quindici anni di esercizio della professione.\n\nI candidati da presentare al Parlamento per l\u2019elezione sono frutto di accordi tra maggioranza e minoranza: e questo \u00e8 un punto molto importante per capire la polemica Renzi-Di Maio.\n\nIl 19 luglio 2018, durante una seduta comune del Parlamento - il cui ordine del giorno era \u201cVotazione per l\u2019elezione di otto componenti il Consiglio superiore della magistratura e di un giudice della Corte costituzionale\u201d, David Ermini \u00e8 stato eletto come membro laico del Csm riportando, a suo favore, 723 voti - il numero indicato da Matteo Renzi.\n\nCome \u00e8 usuale, i membri laici sono stati designati dalle varie forze che compongono il Parlamento, incluso il M5S. Tra i \u201claici\u201d eletti durante la seduta sono stati infatti tre quelli vicini al Movimento Cinque Stelle e votati online sulla piattaforma Rousseau (Alberto Maria Benedetti, Filippo Donati e Fuvio Gigliotti), due vicini alla Lega (Stefano Cavanna e Emanuale Basile), due a Forza Italia (Michele Cerabona e Alessio Lanzi) e, infine, David Ermini, l\u2019unico vicino al Partito Democratico.\n\nDal resoconto stenografico della seduta comune \u00e8 infatti possibile consultare l\u2019elenco degli 800 (tra deputati e senatori) presenti alla votazione. Confrontando i presenti con la lista dei deputati e dei senatori eletti dal Movimento Cinque Stelle, possiamo affermare che, in occasione della votazione dei membri laici del Csm, gli esponenti del M5S presenti erano 294. Tra questi figura anche Luigi Di Maio.\n\nVisto il numero totale dei votanti (800), il numero di schede bianche, nulle o di voti dispersi (56) e il totale dei voti raccolti da David Ermini (723) \u00e8 certo che una buona fetta degli esponenti del Movimento Cinque Stelle presenti (stimato a 294) abbia votato per lui.\n\nMatteo Renzi ha recentemente dichiarato che David Ermini \u00e8 stato eletto al Csm anche con i voti del Movimento Cinque Stelle e, nello specifico di Luigi Di Maio. In particolare, l\u2019ex segretario del Pd ha affermato che le preferenze per Ermini sono state 723.\n\nL\u2019esponente del Pd riporta un numero corretto. Il resoconto stenografico della seduta comune del Parlamento coincide con quello citato. Per quanto riguarda l\u2019origine dei voti, non \u00e8 possibile verificare in positivo quanto dichiarato, dal momento che la votazione si \u00e8 tenuta in segreto. Ma visti i voti favorevoli ottenuti da Ermini (723 su 800 presenti), \u00e8 certo che una larga parte dei parlamentari del Movimento Cinque Stelle presenti quel giorno in aula (294) abbiano votato a favore. Il singolo voto del vicepresidente del Consiglio Di Maio non \u00e8 verificabile. \u201cC'eri quasi\u201d per Matteo Renzi.", "lang": "it"}