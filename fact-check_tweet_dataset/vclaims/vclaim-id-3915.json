{"title": "Czy Zbigniew Ziobro m\u00f3wi\u0142, \u017ce Polska jest \u0142aman\u0105 demokracj\u0105?", "subtitle": "Czy Zbigniew Ziobro m\u00f3wi\u0142, \u017ce Polska jest \u0142aman\u0105 demokracj\u0105? Sprawdzamy co na ten temat powiedzia\u0142 Ryszarda Petru. Czy jego s\u0142owa s\u0105 zgodne z prawd\u0105?", "author": "demagog.org.pl", "date": null, "vclaim_id": "vclaim-id-3915", "url": "https://demagog.org.pl/wypowiedzi/czy-zbigniew-ziobro-mowil-ze-polska-jest-lamana-demokracja/", "vclaim": "Czy Zbigniew Ziobro m\u00f3wi\u0142, \u017ce Polska jest \u0142aman\u0105 demokracj\u0105?\n\nRyszard Petru zwr\u00f3ci\u0142 uwag\u0119, \u017ce krytyka spraw wewn\u0119trznych Polski przez polskich polityk\u00f3w w instytucjach europejskich nie jest czym\u015b nowym i wyst\u0119powa\u0142a r\u00f3wnie\u017c w czasach, gdy rz\u0105dzi\u0142a koalicja PO-PSL, a PiS,SP oraz PR byli w opozycji. W zwi\u0105zku z tym powy\u017csz\u0105 wypowied\u017a nale\u017cy uzna\u0107 za prawdziw\u0105. Szersze uzasadnienie poni\u017cej.\n\nPodczas rz\u0105d\u00f3w PO-PSL, na \u0142amach Parlamentu Europejskiego kilkukrotnie dochodzi\u0142o do dyskusji na tematy dotycz\u0105ce sytuacji w Polsce. Cz\u0119\u015b\u0107 z nich by\u0142a przeprowadzana z inicjatywy europos\u0142\u00f3w PiS (wys\u0142uchanie publiczne nt. katastrofy smole\u0144skiej 28.03.2012, wys\u0142uchanie publiczne nt. nadu\u017cy\u0107 wyborczych w Polsce 11.12.2014), niekt\u00f3re by\u0142y zwi\u0105zane z polsk\u0105 prezydencj\u0105 (przem\u00f3wienie premiera Donalda Tuska inauguruj\u0105ce prezydencj\u0119 6.07.2011).\n\nW\u015br\u00f3d pos\u0142\u00f3w krytykuj\u0105cych \u00f3wczesny rz\u0105d znale\u017ali si\u0119 obecni ministrowie Antoni Macierewicz i Zbigniew Ziobro. O \u0142amaniu zasad demokracji w Polsce m\u00f3wi\u0142 r\u00f3wnie\u017c obecny prezydent (a wtedy europose\u0142) Andrzej Duda, kt\u00f3ry kwestionowa\u0142 demokratyczno\u015b\u0107 wybor\u00f3w samorz\u0105dowych z jesieni 2014 roku.\n\nAntoni Macierewicz zasugerowa\u0142, \u017ce rz\u0105d premiera Tuska dzia\u0142a\u0142 na szkod\u0119 prezydenta RP. Nie jest to wprawdzie mowa wprost o \u0142amaniu demokracji, ale oryginalna wypowied\u017a Ryszarda Petru odnosi si\u0119 bezpo\u015brednio do wypowiedzi Zbigniewa Ziobry, a wypowied\u017a Antoniego Macierewicza klasyfikuje jako \u201cpodobn\u0105\u201d.\n\nPoni\u017cej cytaty wypowiedzi wy\u017cej wymienionych polityk\u00f3w w Parlamencie Europejskim wraz z odno\u015bnikami, do przekaz\u00f3w medialnych, kt\u00f3re ich wtedy cytowa\u0142y:\n\nAntoni Macierewicz podczas wys\u0142uchania publicznego nt. katastrofy smole\u0144skiej w PE: \u201cRz\u0105d Pana Donalda Tuska dzia\u0142a\u0142 systematycznie na szkod\u0119 prezydenta Lecha Kaczy\u0144skiego i zwi\u0105zanej z nim elity pa\u0144stwa.\u201d (5:28)\n\nEuropose\u0142 Ziobro do premiera Tuska podczas inauguracji polskiej prezydencji: \u201cPi\u0119knie pan m\u00f3wi\u0142 o warto\u015bciach europejskich. Chcia\u0142bym sukcesu polskiej prezydencji. B\u0119dzie tak, je\u015bli pan i pa\u0144ski rz\u0105d b\u0119dzie w praktyce przestrzega\u0142 wolno\u015bci s\u0142owa, wolno\u015bci medi\u00f3w, prawa opozycji, a nie tylko pi\u0119knie o nim m\u00f3wi\u0142. Za pana rz\u0105d\u00f3w z medi\u00f3w publicznych masowo zwalnia\u0142 dziennikarzy za krytyk\u0119 rz\u0105du\u201d\n\nAndrzej Duda podczas wys\u0142uchania publicznego nt. nadu\u017cy\u0107 wyborczych w Polsce: To w sejmikach jest najwi\u0119ksza w\u0142adza. Tam jest rozdzielanie pieni\u0119dzy unijnych.(\u2026) Jaka jest legitymacja demokratyczna tych w\u0142adz, skoro wi\u0119kszo\u015b\u0107 Polak\u00f3w uwa\u017ca, \u017ce wybory samorz\u0105dowe zosta\u0142y przeprowadzone w spos\u00f3b nieprawid\u0142owy? Czy mo\u017cna m\u00f3wi\u0107, \u017ce w naszym kraju jest demokracja? Przecie\u017c to umowa, wed\u0142ug kt\u00f3rej wybieramy w\u0142adz\u0119. Je\u015bli ludzie nie maj\u0105 poczucia, \u017ce wybrali swoje w\u0142adze, to jaki mamy w Polsce ustr\u00f3j?", "lang": "pl"}