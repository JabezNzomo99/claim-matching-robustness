{"title": "A quanto ammonta realmente il giro d\u2019affari delle mafie in agricoltura?", "subtitle": "Abbiamo verificato le stime dichiarate dal presidente della Camera Roberto Fico in un post su Facebook", "author": "www.agi.it", "date": "2018-08-09T07:42+0200", "vclaim_id": "vclaim-id-26083", "url": "https://www.agi.it/fact-checking/braccianti_caporalato_foggia_braccianti_agricoltura_fico-4250902/news/2018-08-09/", "vclaim": "Agromafie 2017, elaborato da Coldiretti, Eurispes e Osservatorio sulla criminalit\u00e0 nell\u2019agricoltura e sul sistema agroalimentare, una fondazione di Coldiretti, riporta che nel 2016 \u201cil volume d\u2019affari complessivo annuale delle agromafie \u00e8 salito a 21,8 miliardi di euro con un balzo del 30% nell\u2019ultimo anno\u201d.\n\nL\u2019origine dei profitti illeciti \u00e8 molto varia: si va dal condizionamento dei mercati all\u2019ottenimento (illegale) di fondi Ue o comunque pubblici; dal controllo della filiera alimentare - dove vengono imposte aziende \u201camiche\u201d nei vari passaggi che portano il prodotto dalla produzione alla distribuzione, e si ricicla denaro sporco - allo smaltimento di rifiuti tossici che riguardano terreni e coltivazioni, e via dicendo.\n\n\u201cLa filiera del cibo \u2013 scrive ancora Coldiretti \u2013 della sua produzione, trasporto, distribuzione e vendita, ha tutte le caratteristiche necessarie per attirare l\u2019interesse di organizzazioni che via via abbandonano l\u2019abito \u2018militare\u2019 per vestire il \u2018doppiopetto\u2019 e il \u2018colletto bianco\u2019\u201d.\n\n\u00c8 poi vero, come afferma Fico, che quello agricolo sia uno dei settori pi\u00f9 floridi per la criminalit\u00e0. Possiamo ad esempio fare un confronto con quanto profittano le attivit\u00e0 tradizionalmente criminali, come lo spaccio di droga, la prostituzione e il contrabbando di sigarette.\n\nFico cita correttamente il dato proveniente dal rapporto Eurispes-Coldiretti sulle agromafie e ha ragione nel sostenere che il settore dell\u2019agricoltura sia uno dei pi\u00f9 floridi per la criminalit\u00e0. \u201cRende\u201d infatti addirittura pi\u00f9 dello spaccio di droga o dello sfruttamento della prostituzione.", "lang": "it"}