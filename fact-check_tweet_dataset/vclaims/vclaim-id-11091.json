{"title": "La disoccupazione giovanile in Italia e in Europa", "subtitle": "", "author": "pagellapolitica.it", "date": null, "vclaim_id": "vclaim-id-11091", "url": "https://pagellapolitica.it/dichiarazioni/7214/la-disoccupazione-giovanile-in-italia-e-in-europa", "vclaim": "Il primo punto sollevato da Berlusconi \u00e8 che negli ultimi tempi la disoccupazione giovanile sia aumentata. I livelli altissimi di questo dato socioeconomico sono molto noti e ce ne siamo occupati pi\u00f9 volte. Ad agosto del 2015 \u00e8 stato raggiunto il record dal 1977.\n\n\u00c8 comunque utile vedere l\u2019evoluzione del dato negli ultimi anni, perch\u00e9 l\u2019aumento \u00e8 piuttosto impressionante: lo mostriamo nel grafico successivo, tratto dalle serie storiche Istat aggiornate a gennaio 2016 (disponibili qui).\n\nCome si vede, nella seconda parte del 2011 si \u00e8 superata la soglia del 30%, poi la percentuale \u00e8 cresciuta ancora fino al massimo dell\u2019estate 2014. Da allora il dato \u00e8 calato di alcuni punti percentuali fino al 39,3% di gennaio 2016. Berlusconi sottolinea insomma un dato reale.\n\nEurostat rilascia report periodici sulla disoccupazione nell\u2019Unione Europea e il pi\u00f9 recente \u00e8 stato pubblicato il 1\u00b0 marzo 2016. Riportiamo, nel grafico in basso, i dati della disoccupazione giovanile nei 28 Paesi Ue (tratti da qui) per l\u2019ottobre 2015, l\u2019ultimo mese per cui sono disponibili dati per tutti i Paesi.\n\nCome si vede, la situazione europea \u00e8 piuttosto varia. \u00c8 importante il modo in cui si valuta la dichiarazione dell'ex Cavaliere: se cio\u00e8 il dato italiano \u00e8 superiore di dieci punti a \u201ctutti i Paesi europei\u201d. Tre di essi sono in realt\u00e0 pi\u00f9 alti (Grecia, Spagna e Croazia). Se invece \u00e8 da intendere come superiore alla media europea - 20% - il nostro Paese \u00e8 in realt\u00e0 quasi al doppio della disoccupazione giovanile, con una differenza di oltre 19 punti. Se infine il confronto \u00e8 da fare con i maggiori Paesi europei per economia o popolazione - come Germania, Francia, Regno Unito e Spagna - allora la frase \u00e8 certamente vera per le prime tre, ma non per la Spagna.\n\nBerlusconi sostiene che la disoccupazione giovanile \u00e8 aumentata ed \u00e8 superiore del 10% agli altri Paesi europei. L\u2019aumento \u00e8 certamente vero, mentre il confronto \u00e8 pi\u00f9 scivoloso. Rispetto alla media europea, la differenza \u00e8 persino maggiore: circa il 19% a ottobre, mentre a gennaio \u00e8 scesa a 17,3 punti percentuali (39,3% contro 22%). Se consideriamo tutti i Paesi Ue, invece, alcuni si trovano in una situazione persino peggiore della nostra. Scegliamo di considerare la differenza rispetto alla media, ma teniamo conto anche dell\u2019imprecisione del riferimento e quindi assegniamo un \u201cC\u2019eri quasi\u201d al leader di Forza Italia.", "lang": "it"}