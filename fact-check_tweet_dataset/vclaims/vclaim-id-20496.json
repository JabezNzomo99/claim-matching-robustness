{"title": "Nei, den st\u00f8rste veksten i sysselsetting har ikke kommet i privat n\u00e6ringsliv", "subtitle": "Ser man p\u00e5 nettotallene, som er statistikk og mer p\u00e5litelige enn en modellberegning, har over 60 prosent av veksten i sysselsetting kommet i offentlig sektor.", "author": "www.faktisk.no", "date": null, "vclaim_id": "vclaim-id-20496", "url": "https://www.faktisk.no/faktasjekker/l5/nei-den-storste-veksten-i-sysselsetting-har-ikke-kommet-i-privat-naeringsliv", "vclaim": "I en debatt om Perspektivmeldingen kom finansminister Siv Jensen (Frp) med to p\u00e5stander:\n\u2022 Den st\u00f8rste veksten i sysselsettingen har kommet i privat n\u00e6ringsliv, og ikke i offentlig sektor.\n\nN\u00e5r Faktisk.no sp\u00f8r Finansdepartementet om dokumentasjon for statsr\u00e5dens p\u00e5stand, vises det til en redegj\u00f8relse p\u00e5 departementets hjemmeside. Den ble lagt ut 18. januar, samme dag som Jensen hadde kommet med en likelydende p\u00e5stand i Stortingets sp\u00f8rretime.\n\nDagen etter var finansministerens p\u00e5stand ogs\u00e5 tema i Politisk kvarter p\u00e5 NRK. Hun debatterte med Aps finanspolitiske talsperson, Marianne Marthinsen, som var kritisk til m\u00e5ten Jensen brukte tallene p\u00e5.\n\n31. mars gjentok alts\u00e5 finansministeren p\u00e5standen i Dagsnytt 18, og hun tar if\u00f8lge redegj\u00f8relsen p\u00e5 Finansdepartementets hjemmeside utgangspunkt i denne tabellen:\n\nTabellen viser at sysselsettingen samlet har \u00f8kt med 34 000 personer i perioden 2013\u201316. Sysselsetting knyttet til oljevirksomheten har i samme periode g\u00e5tt ned med 51 000 personer, mens sysselsettingen i offentlig sektor har \u00f8kt med 23 000 personer. Finansdepartementet oppgir Statistisk sentralbyr\u00e5 (SSB) som kilde for disse tallene.\n\nDet fjerde tallet i tabellen er \u00abberegnet endring i \u00f8vrig sysselsetting\u00bb p\u00e5 86 000 personer i perioden. Dette tallet kommer ikke fra SSB, men er beregnet av Finansdepartementet selv. Det viser if\u00f8lge underdirekt\u00f8r i Kommunikasjonsenheten, Eva Karin Dahle Rabben, f\u00f8lgende:\n\nRabben viser til at sysselsettingen i offentlig forvaltning i liten grad er p\u00e5virket av utviklingen i petroleumsn\u00e6ringen, og oppgir SSBs kryssl\u00f8psanalyse som kilde. Hun skriver:\n\nSamme dag som finansministeren kom med p\u00e5standen om 50 000 f\u00e6rre arbeidsplasser i oljerelatert industri i sp\u00f8rretimen, publiserte SSB denne artikkelen p\u00e5 sin hjemmeside. Her skriver forsker H\u00e5vard Hungnes:\n\nFaktisk.no har snakket med Hungnes, og det han vil fram til, er at SSB ogs\u00e5 tar med alt av leverand\u00f8rer og underleverand\u00f8rer n\u00e5r de beregner at det har blitt om lag 50 000 f\u00e6rre sysselsatte knyttet til petroleumsn\u00e6ringen.\n\nSom eksempel kan vi bruke et cateringfirma som har levert mat til et selskap i oljen\u00e6ringen. Hvis dette firmaet slutter \u00e5 levere til oljeselskapet, regnes de ansatte i cateringfirmaet med blant de 51 000 sysselsatte som ikke lenger er knyttet til petroleumsn\u00e6ringen.\n\nDet er ikke det samme som at alle jobbene i cateringfirmaet har forsvunnet. Firmaet kan ha begynt \u00e5 levere til kunder i andre n\u00e6ringer og ikke m\u00e5ttet nedbemanne over hodet. Dermed stemmer det ikke n\u00e5r Jensen sier at Norge \u00abhar tapt 50 000 arbeidsplasser i oljerelatert industri\u00bb.\n\nS\u00e5 over til veksten i sysselsettingen. Stemmer det at den st\u00f8rste veksten har kommet i privat n\u00e6ringsliv, slik finansministeren hevder?\n\nNei, mener Statistisk sentralbyr\u00e5. Seniorr\u00e5dgiver i seksjon for nasjonalregnskap, Kristian Gimming, viser til \u00e5rlig nasjonalregnskap 2016. Disse tallene forel\u00e5 ikke da finansministeren kom med sin redegj\u00f8relse i januar, og skiller seg derfor noe fra de som er brukt der. Forskjellene har ingen innvirkning p\u00e5 konklusjonen i denne faktasjekken.\n\nFra 2013 til 2016 \u00f8kte netto sysselsetting med 43 100 personer totalt. I offentlig forvaltning var veksten p\u00e5 26 200 personer. Det betyr at veksten i privat n\u00e6ringsliv var p\u00e5 16 900 personer. Veksten i privat n\u00e6ringsliv utgjorde dermed 39 prosent av den totale veksten, mens veksten i offentlig forvaltning var p\u00e5 61 prosent, if\u00f8lge SSB.\n\nF\u00f8lgende del av faktasjekken ble lagt til 10. juli 2017:\n\nEtter at Faktisk.no publiserte denne faktasjekken, har SSB lagt ut en kommentar om v\u00e5r bruk av tall p\u00e5 sine hjemmesider. If\u00f8lge forskningsdirekt\u00f8r Kjetil Telle har Faktisk.no \u00abkommet skjevt ut\u00bb n\u00e5r vi har brukt korrekte tall fra SSB til \u00e5 konkludere med at Jensen tar helt feil.\n\nI kommentaren understreker forskningsdirekt\u00f8ren at gjennomgangen til Faktisk.no er korrekt med riktig bruk av tall. Samtidig mener Telle at Faktisk.no er for bastant, og at man kan resonnere slik finansministeren gj\u00f8r. Om det gir et annet svar, er imidlertid usikkert. Telle skriver:\n\nForskningsdirekt\u00f8ren understreker at Jensen bruker en modell, og ikke statistikk. Han har en del bemerkninger til finansministerens resonnement:\n\u2022 Jensen forutsetter at det faktisk ble 50 000 f\u00e6rre sysselsatte som f\u00f8lge av redusert ettersp\u00f8rsel fra petroleumsn\u00e6ringen. Tallet stammer fra en modellberegning og er ikke statistikk. P\u00e5liteligheten er dermed av en helt annen karakter enn om tallet hadde v\u00e6rt laget p\u00e5 grunnlag p\u00e5 statistikk. \u00c5rsaken er at modellen baserer seg p\u00e5 en rekke forutsetninger som vanskelig lar seg teste i virkeligheten.\n\u2022 Jensen virker \u00e5 bygge sitt resonnement p\u00e5 en forutsetning om at reduksjonen p\u00e5 50 000 ikke kunne v\u00e6rt p\u00e5virket av myndighetene. \u00abHvis regjeringen skal ta \u00e6ren for at det er skapt minst 96 000 arbeidsplasser i perioden, s\u00e5 kan man vel ogs\u00e5 argumentere for at de iallfall i noen grad skulle kunne lastes for de 50 000 som kan ha blitt borte\u00bb, skriver Telle.\n\u2022 Det er hele tiden store utskiftninger i arbeidsstokken, b\u00e5de i offentlig forvaltning og privat sektor. Selv om det har v\u00e6rt en netto\u00f8kning i antall sysselsatte i offentlig forvaltning, er det grunn til \u00e5 tro at bruttofrafallet har v\u00e6rt betydelig. For \u00e5 kunne svare p\u00e5 om brutto\u00f8kningen har v\u00e6rt st\u00f8rst i offentlig eller privat sektor, m\u00e5 man ansl\u00e5 dette frafallet og frafallet i hele privat sektor. Modellberegningen Jensen bruker ansl\u00e5r bare frafallet i det oljerelaterte private n\u00e6ringslivet.\n\u2022 Jensen bruker bruttotall. If\u00f8lge Telle vil mange v\u00e6re mest opptatt av nettoendringen, og ikke ulike bruttotall n\u00e5r man skal se p\u00e5 utviklingen i sysselsettingen over en periode. \u00abEn fordel med nettoendringen er at vi har metodisk veletablert statistikk for utviklingen over tid\u00bb, skriver Telle.\n\nFaktisk.no har b\u00e5de snakket med Telle p\u00e5 telefon og sendt han v\u00e5r framstilling av hans redegj\u00f8relse p\u00e5 e-post. Telle bekrefter at Faktisk.no har oppfattet poengene hans riktig.\n\nDen nyeste statistikken fra nasjonalregnskapet (oppdatert etter at denne faktasjekken ble gjort) viser at sysselsettingen \u00f8kte med om lag 46 000 personer totalt fra 2013 til 2016. I f\u00f8lge den samme statistikken, var veksten i offentlig forvaltning p\u00e5 om lag 29 000 personer, mens den var p\u00e5 om lag 17 000 personer i privat sektor. Veksten i offentlig forvaltning utgjorde dermed 63 prosent av nettoveksten.\n\nFaktisk.no har alts\u00e5 brukt nettotallene til \u00e5 si noe om utviklingen i antall sysselsette, slik Telle og SSB anbefaler. Jensen bruker i sin p\u00e5stand bruttotall basert p\u00e5 en modellberegning som ikke er like p\u00e5litelig som nettotallene.\n\nModellen tar bare for seg petroleumsn\u00e6ringen, og sier ikke noe om bruttofrafallet i resten av privat sektor eller i offentlig forvaltning. Det m\u00e5 man if\u00f8lge Telle gj\u00f8re for \u00e5 kunne svare p\u00e5 om brutto\u00f8kningen har v\u00e6rt st\u00f8rst i offentlig eller privat sektor.\n\nFaktisk.no var i arbeidet med denne faktasjekken i kontakt med flere av fagfolkene i SSB. Mens vi hadde lagt nettotall til grunn for v\u00e5r konklusjon, slik SSB anbefaler, snakket Jensen om bruttotall basert p\u00e5 en modellberegning. F\u00f8rstnevnte er basert p\u00e5 statistikk og dermed mer p\u00e5litelige enn bruttotallene fra modellen.", "lang": "no"}