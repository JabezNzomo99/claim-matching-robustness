{"title": "Su migranti e rifugiati Berlusconi si sbaglia due volte", "subtitle": "Abbiamo verificato le dichiarazioni del leader di Forza Italia rilasciate al  Giornale  il 7 agosto", "author": "www.agi.it", "date": null, "vclaim_id": "vclaim-id-27177", "url": "https://www.agi.it/fact-checking/berlusconi_migranti_rifugiati-2024808/news/2017-08-07/", "vclaim": "In un\u2019intervista pubblicata sul Giornale lo scorso 7 agosto, Silvio Berlusconi afferma: \u201cChi ha diritto allo status di rifugiato \u2013 ricordo che sono solo il 3-4% dei migranti \u2013 deve poter raggiungere l'Europa in condizioni di dignit\u00e0 e sicurezza. Per tutti gli altri c'\u00e8 solo la strada del rimpatrio\u201d.\n\nNegli anni 2015 e 2016, secondo il rapporto del Ministero dell\u2019Interno, la percentuale dei migranti che hanno ottenuto lo status di rifugiato \u00e8 stata del 5% sul totale delle domande esaminate.\n\nNei primi mesi del 2017, poi, la percentuale \u00e8 aumentata: a gennaio la percentuale \u00e8 stata dell\u20198%, a febbraio del 10%, a marzo del 10%, ad aprile del 7%, a maggio dell\u20198% e a giugno \u2013 ultimo dato disponibile \u2013 del 10%. [qui sono saltati i link]\n\nQuesta affermazione \u00e8 scorretta, perch\u00e9 lo Stato italiano riconosce altri status ai richiedenti asilo, anche se non ci sono i presupposti per quello di rifugiato. Gli altri status, allo stesso modo, impediscono il rimpatrio.\n\nIn base al rapporto del Ministero sul 2015-2016, \u00e8 stata concessa la protezione umanitaria rispettivamente nel 22% e nel 21% dei casi, e la protezione sussidiaria nel 14% dei casi ambo gli anni.\n\nDunque a fronte di un 5% di rifugiati, nel 2015 e nel 2016 c\u2019\u00e8 stato un altro 36% e 35% di migranti che hanno ottenuto altri status che impediscono il rimpatrio.\n\nBerlusconi \u00e8 impreciso quando dice che \u201csolo il 3-4% di migranti\u201d ha diritto allo status di rifugiato (in realt\u00e0 i numeri sono un poco pi\u00f9 alti): ma soprattutto, non \u00e8 vero che \u201cper tutti gli altri\u201d c\u2019\u00e8 al momento solo la strada del rimpatrio, perch\u00e9 le leggi italiane prevedono altre forme di tutela.", "lang": "it"}