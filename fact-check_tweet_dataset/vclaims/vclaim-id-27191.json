{"title": "Nei, det kommer ikke \u00e9n million turister til Lofoten hvert \u00e5r", "subtitle": "Regnestykket g\u00e5r ikke opp, og n\u00e5 er det ingen som vil vedkjenne seg milliontilstr\u00f8mmingen.", "author": "www.faktisk.no", "date": null, "vclaim_id": "vclaim-id-27191", "url": "https://www.faktisk.no/faktasjekker/eeP/nei-det-kommer-ikke-en-million-turister-til-lofoten-hvert-ar", "vclaim": "For andre \u00e5ret p\u00e5 rad preger \u00abturistkaos\u00bb i Lofoten nyhetene. Turiststr\u00f8mmen nordover i landet vil tilsynelatende ingen ende ta. Blant flere lokale, regionale og nasjonale medier har NRK ledet an med overskrifter som:\n\u2022 \u00abReiselivsdirekt\u00f8r: \u2013 Vil ikke anbefale turister \u00e5 reise til Lofoten om sommeren\u00bb\n\u2022 \u00abTurister sl\u00e5r opp teltene sine p\u00e5 'verdens vakreste fotballbane'\u00bb.\n\nOmtalen handler gjennomg\u00e5ende om rundt \u00e9n million turister som har funnet veien til Lofoten. Noen ganger fordeles antallet p\u00e5 hele \u00e5ret, men som oftest handler det om antallet som kommer i l\u00f8pet av sommerm\u00e5nedene. En rekke medier skriver \u00abover en million turister\u00bb, mens i de siste sakene fra NRK fastsl\u00e5s det at det i fjor kom \u00abopptil en million turister\u00bb til Lofoten.\n\nTallet har p\u00e5 kort tid blitt en etablert sannhet. S\u00e5 sent som 7. august brukte SVs f\u00f8rstekandidat i Nordland, Mona Fager\u00e5s, \u00e9n million turister som hovedargument i et valgkamputspill om turistskatt i Vol.no.\n\nEn rekke enkeltpersoner og medier har som nevnt gjentatt p\u00e5standen det siste \u00e5ret. Journalist Torkil Emberland skrev i Nordlys 9. mai 2017 at \u00abLofoten n\u00e6rmer seg n\u00e5 1,5 millioner turister mellom april og september\u00bb under tittelen \u00abDen gule fare\u00bb. NRK har v\u00e6rt ledende p\u00e5 saken, og har med sin tyngde bidratt til stor spredning av p\u00e5standen. I saken vi har tatt utgangspunkt i, med tittelen \u00abEn million turister sliter p\u00e5 Lofoten: F\u00e5r likevel ikke kreve turistskatt\u00bb, sier reiselivssjef Elisabeth Dreyer i Destinasjon Lofoten f\u00f8lgende:\n\nFaktisk.no tar ikke stilling til b\u00e6rekraften i Lofotturismen, eller hvorvidt turistene sliter p\u00e5 Lofoten. I denne faktasjekken ser vi p\u00e5 p\u00e5standen om at rundt \u00e9n million turister bes\u00f8ker Lofoten hvert \u00e5r, og stiller sp\u00f8rsm\u00e5let: Stemmer det?\n\nI omtalen i fjor var turistanslagene enda h\u00f8yere enn i \u00e5rets artikler. NRK konstaterte gjennomg\u00e5ende at over \u00e9n million gjestet Lofoten mellom april og september. I en annen NRK-sak fortvilte reiselivssjef Elisabeth Dreyer:\n\nNRK Nordland, som har fulgt saken tett, oppgir til Faktisk.no at reiselivssjef Dreyer i Destinasjon Lofoten har v\u00e6rt en av hovedkildene n\u00e5r de har omtalt antallet turister i Lofoten. De viser til en sak de publiserte 24. mai i fjor der reiselivssjefen regner seg frem til tallet. Til NRK sa Dreyer:\n\nBare noen m\u00e5neder senere, 8. august i fjor, kunne n\u00e6ringslivsavisen E24 fortelle at 1,4 millioner turister tok turen til Lofoten mellom april og september i 2015.\n\nBeregningen kom fra Flakstad-ordf\u00f8rer Hans Fredrik S\u00f8rdal (AP), som hadde anslag p\u00e5 at fjor\u00e5rets tall ville \u00f8ke med opptil 20 prosent \u2013 alts\u00e5 at det i l\u00f8pet av sommerhalv\u00e5ret 2016 var opptil 1,7 millioner turister innom Lofoten.\n\nAndre medier omtalte konsekvent turiststr\u00f8mmen som \u00abover en million\u00bb sommeren 2016. Blant de mest aktive kildene til tallene var Flakstad-ordf\u00f8rer S\u00f8rdal og reiselivssjef Dreyer.\n\n\u00d8nsket om \u00e5 innf\u00f8re en egen skatt for turismen i omr\u00e5det var en av hovedsakene da temaet dukket opp i fjor. Turistskatt eller en form for tilskuddsordning skulle b\u00f8te p\u00e5 den enorme belastningen lokale myndigheter hevdet \u00e5 oppleve. I bresjen for dette var blant annet reiselivssjef Dreyer og Flakstad-ordf\u00f8rer S\u00f8rdal. Sistnevnte oppga som nevnt til E24 at 1,4 millioner turister hadde gjestet Lofoten i 2015, og beregnet en \u00f8kning p\u00e5 20 prosent i 2016, alts\u00e5 snaue 1,7 millioner turister.\n\nI dag er S\u00f8rdal imidlertid uklar p\u00e5 hvor hans tall egentlig stammer fra. Til Faktisk.no mener han at NRK er kilden. Han sier:\n\nEttersom S\u00f8rdal ved flere anledninger var NRKs kilde til turisttallene da saken ble dekket i fjor, sp\u00f8r vi om ikke det her er en fare for at NRK baserer sine tall p\u00e5 ham? Han svarer:\n\nFaktisk.no har kontaktet reiselivssjef Elisabeth Dreyer i Destinasjon Lofoten. Hun hevder mediene konsekvent har sitert henne feil. Hun sier:\n\nSelv om Dreyer gjentatte ganger gjennom to \u00e5r er blitt sitert p\u00e5 at det har kommet rundt en million turister til Lofoten de siste somrene, mener hun alts\u00e5 at dette er helt feil. Hun forteller at Destinasjon Lofoten har tatt utgangspunkt i tall fra Statistisk sentralbyr\u00e5 som viser at det i fjor var 445 000 s\u00e5kalte \u00abgjested\u00f8gn\u00bb i Lofoten.\n\nDette er tall p\u00e5 den kommersielle overnattingstrafikken i et omr\u00e5de, men sier ingenting om antallet gjester som overnatter, bare antallet overnattinger. Det vil si at en turist som bor p\u00e5 et hotell eller en campingplass i \u00e9n uke, vil telle som sju gjested\u00f8gn. Vi vil senere i denne gjennomgangen n\u00e5 n\u00e6rmere inn i beregninger rundt dette.\n\nStatistikken fanger ikke opp privat overnatting, utleie med Airbnb og steder med mindre enn ti sengeplasser. Dreyer forklarer at heller ikke Destinasjon Lofoten har tall p\u00e5 dette, men mener privat utleie har \u00f8kt, spesielt via Airbnb. I tillegg peker hun p\u00e5 alle de s\u00e5kalte dagsturistene.\n\nDet er derfor Dreyer velger begrepet gjestedager istedenfor gjested\u00f8gn, fordi det ogs\u00e5 kommer turister som bes\u00f8ker Lofoten uten \u00e5 overnatte der. For eksempel turister som kommer innom med Hurtigruten eller cruiseskip, eller kommer p\u00e5 dagstur med busser fra Harstad eller Sortland.\n\nDreyer gjentar at hun aldri har sagt \u00e9n million turister, men at hun har ansl\u00e5tt at det totalt er mellom 800 000 og \u00e9n million gjestedager i Lofoten. Hver turist kan alts\u00e5 utgj\u00f8re flere gjestedager. Vi kommer n\u00e6rmere tilbake til dette litt senere.\n\nOrdf\u00f8rer S\u00f8rdal viser til Trygve Steen som driver enkeltpersonforetaket Arktisk Kompetanse, og p\u00e5 vegne av Lofotr\u00e5det utarbeidet den s\u00e5kalte \u00abMasterplanen for reiselivet i Lofoten\u00bb. I dette arbeidet har han jobbet tett sammen med Elisabeth Dreyer og Destinasjon Lofoten. I forbindelse med masterplanen foresl\u00e5s det blant annet \u00e5 selge armb\u00e5nd til turistene til 100 kroner per stykk.\n\nI en presentasjon i fjor ble det brukt et eksempel p\u00e5 hvor innbringende et slikt salg kunne bli. Til Lofotposten sa Steen:\n\nOrdf\u00f8rer S\u00f8rdal sier til Faktisk.no at han har brukt dette eksempelet i debatter, blant annet mot H\u00f8yre:\n\nFor\u00f8vrig er kampen om turistskatt forel\u00f8pig tapt. NRK kunne i mars i \u00e5r melde om at en slik ordning ikke en gang var nevnt i regjeringens reiselivsmelding.\n\nN\u00e5r Faktisk.no kontakter Trygve Steen, vil imidlertid ikke han heller g\u00e5 god for at han er kilden til \u00ab\u00e9n million turister\u00bb. Tvert om:\n\nKonfrontert med presentasjonen han kom med til Lofotposten, som ordf\u00f8rer S\u00f8rdal i Flakstad senere har brukt i sine politiske debatter, fastholder Steen at han m\u00e5 ha blitt oppfattet feil. Han forklarer:\n\nSteen viser til at han har gjennomg\u00e5tt en rekke kilder for \u00e5 komme frem til dette tallet. Herunder en rapport fra Transport\u00f8konomisk institutt (T\u00d8I), veitelling fra Statens vegvesen, og blant annet oversikter over cruiseanl\u00f8p til Lofoten. Steen sier:\n\nDet er vanskelig \u00e5 finne gode tall p\u00e5 hvor mange turister som bes\u00f8ker Lofoten. SSB opererer flere forskjellige statistikker, men ingen som viser totalt antall turister i et omr\u00e5de i en bestemt periode.\n\nEn statistikk som allikevel kan si noe om mengden turister er antall overnattinger, ofte omtalt som gjested\u00f8gn. En overnatting er n\u00e5r \u00e9n person har overnattet \u00e9n natt. En person som har overnattet tre netter i Svolv\u00e6r telles eksempelvis tre ganger. SSB.no legger ut fylkesvise tall, men for \u00e5 finne statistikken inndelt i mer spesifikke omr\u00e5der g\u00e5r vi videre til Statistikknett.no. De formidler mer detaljert statistikk fra SSB, hvor vi kan dykke inn i tallene for Lofoten.\n\nTallene omfatter kommersielle overnattinger p\u00e5 hotell og lignende, hyttegrender med over ti sengeplasser, og campingplasser med mer enn 30 plasser, men inkluderer ikke vandrehjem. Imidlertid utgjorde overnattingene ved vandrerhjem bare 1,6 prosent av samlede overnattinger i Nordland i juli/august 2016, if\u00f8lge statistiker Jan-Erik Lystad i Statistikknett.no, s\u00e5 dette er ikke et stort tall.\n\nVi ser i f\u00f8rste omgang p\u00e5 tallene for sommerm\u00e5nedene, og velger mai til september, som er den vanligste avgrensningen i reiselivsn\u00e6ringen\n\nI sommersesongen mai \u2013 september er det registrert 327 490 kommersielle overnattinger i Lofoten, av disse 164 058 nordmenn og 163 432 utlendinger.\n\nFra hotellstatistikken vet vi at oppholdstiden per gjest er 1,5 d\u00f8gn p\u00e5 samme sted i sommersesongen. Oppholdstiden er beregnet ved \u00e5 dividere antall overnattinger p\u00e5 ankomne gjester ved hotellene i Lofoten. Hvis vi antar at oppholdstiden p\u00e5 andre typer overnattingssteder er den samme som ved hotellene, kan vi gj\u00f8re f\u00f8lgende regnestykke:\n\nVi deler de samlede 327 490 kommersielle overnattingene p\u00e5 oppholdstiden 1,5 d\u00f8gn, og sitter igjen med 218 326 ankomne gjester for sommerm\u00e5nedene i Lofoten i 2016. Det reelle tallet p\u00e5 personer i denne statistikken vil v\u00e6re lavere, da en person som reiser fra sted til sted i Lofoten vil v\u00e6re telt flere ganger.\n\nSer vi p\u00e5 Lofoten for hele \u00e5ret 2016, finner vi 444 979 overnattinger, av disse utgj\u00f8r nordmenn 239 257 og utlendinger 205 722. Vi kan gj\u00f8re samme regnestykke og dele disse p\u00e5 1,57 d\u00f8gn, som er gjennomsnittlig oppholdstid per gjest p\u00e5 \u00e5rsbasis.\n\nDa f\u00e5r vi 283 426 ankomne gjester i Lofoten i l\u00f8pet av \u00e5ret 2016 \u2013 basert p\u00e5 SSBs overnattingsstatistikker.\n\nBeregningene gir imidlertid ikke et riktig tall for samlet antall turister i Lofoten, da SSBs statistikker ikke dekker alle typer overnattinger. Turister som reiser innad i Lofoten telles flere ganger, samtidig som en del overnattinger er ikke med. Blant annet er f\u00f8lgende typer overnattinger ikke inkludert i overnattingsstatistikken: private overnattinger, overnattinger i egen hytte, campingbil/vogn og telt som settes opp utenfor registrerte overnattingssteder og Airbnb, finn.no og andre mindre formidlere.\n\nHytteformidling: Statistikken fra SSB viser tall for hele Nord-Norge, og viser bare 2800 overnattinger i Nord-Norge i mai-september 2016, og 4 492 overnattinger i Nord-Norge for hele 2016 s\u00e5 hytteformidling betyr sv\u00e6rt lite ogs\u00e5 i Lofoten.\n\nPrivate hytter: I Lofoten finnes til sammen 1852 private hytter \u2013 og 410 boliger mv som brukes som fritidshus. Bruken av disse ligger ikke inne i noen statistikk. Alts\u00e5 totalt 2262 hytter og fritidshus i Lofoten.\n\nLenger er det ikke lett \u00e5 komme basert p\u00e5 offisiell statistikk om kommersielle overnattinger, forteller Jan-Erik Lystad i Statistikknett. Videre beregninger m\u00e5 eventuelt bygge p\u00e5 lokale unders\u00f8kelser og anslag.\n\nFaktisk.no har v\u00e6rt i kontakt med Petter Dybedal, som ga oss tilgang til rapporten fra T\u00d8I som Steen viste til, \u00ab\u00d8konomiske ringvirkninger av reiseliv i Lofoten 2010\u00bb. Rapporten ble utarbeidet p\u00e5 oppdrag fra Destinasjon Lofoten i 2010. Denne viser, som Steen sa, en beregning p\u00e5 om lag \u00e9n million gjested\u00f8gn i 2010:\n\nTallet kom Dybedal frem til ved \u00e5 ta utgangspunkt i kjent statistikk fra SSB, og legge til en rekke faktorer for \u00e5 dekke m\u00f8rketallene. Imidlertid har SSB endret sin statistikkinnhenting siden 2010, og flere overnattinger er med i statistikken, og vi kan dermed ikke \u00abkopiere\u00bb fremgangsm\u00e5ten med dagens tall.\n\nSteen fortalte at 2010 var et topp\u00e5r for turismen i Lofoten, og at den sank etter dette til 2014. Siden har den \u00f8kt igjen. Han minner om at gjested\u00f8gn ikke er det samme som antall turister, og at han selv mener totaltallet m\u00e5 deles p\u00e5 to - kanskje mer, for \u00e5 gi et riktig anslag turister. I beregningene over viser vi til Statistikknett.nos tall p\u00e5 kommersielle hotellovernattinger, der hver gjest i snitt st\u00e5r for 1,57 gjested\u00f8gn. I tillegg regnes de flere ganger n\u00e5r de reiser rundt i Lofoten.\n\nSteen mener andre overnattingsformer utenfor SSBs statistikker trekker delingstallet opp, og vil derfor dele gjested\u00f8gn p\u00e5 to for \u00e5 komme frem til antall turister.\n\nForuten overnattingsturistene kommer ogs\u00e5 cruiseturismen, som ogs\u00e5 medf\u00f8rer belastning p\u00e5 Lofoten. Tall fra Cruise Norway AS viser totalt 53 000 cruisepassasjerer var om bord i cruiseskip som la til i Lofoten i 2016. Hvor mange av disse som faktisk gikk i land i Lofoten har vi ikke tall p\u00e5.\n\nTallene omfatter antall passasjerer om bord i cruiseskipene som la til i Leknes og Svolv\u00e6r havn i 2016.\n\nOgs\u00e5 Hurtigruten har daglige anl\u00f8p i Lofoten. B\u00e5de p\u00e5 vei nordover og s\u00f8rover stopper skipene i Stamsund og i Svolv\u00e6r. Hvert stopp er p\u00e5 mellom en halvtime og to timer. Hvor mange som g\u00e5r av og benytter seg av Lofoten er imidlertid ganske komplisert \u00e5 regne ut.\n\nTotalt for alle sine ruter - fra Bergen til Kirkenes - har selskapet omlag 400 000 passasjerer i l\u00f8pet av \u00e5ret. Men de aller fleste som benytter seg av rutetilbudet er s\u00e5kalte distansepassasjerer som er lokalreisende som bruker Hurtigruten som transportmiddel. I 2015 var det 297 491 distansepassasjerer, og 85 436 \u00f8vrige gjester. Det er i den sistnevnte gruppen en finner de typiske turistene. Hurtigruten opplyser til Faktisk.no at niv\u00e5et i 2016 var p\u00e5 omtrent samme niv\u00e5 som i 2015.\n\nFor de to stoppene i Lofoten, Stamsund og Svolv\u00e6r, hadde Hurtigruten totalt 36 927 personer som enten startet eller sluttet sin reise i 2016. Men dette inkluderer lokale innbyggere som bruker Hurtigruten til normal transport. Kommunikasjonssjef Rune Thomas Ege i Hurtigruten forklarer:\n\nEge har ikke noe tall p\u00e5 hvor mange turister som eventuelt g\u00e5r i land for \u00e5 strekke p\u00e5 beina mens b\u00e5ten ligger til kai mellom 19.00 og 19.30 i Stamsund og 21.00 til 22.00 i Svolv\u00e6r p\u00e5 vei nordover, eller mellom 18.30 og 20.30 i Svolv\u00e6r og 22.00 og 22.30 i Stamsund p\u00e5 vei s\u00f8rover. Men kommunikasjonssjefen mener antall solgte utflukter kan gi en indikasjon p\u00e5 hvor mange Hurtigruten-passasjerer som benytter seg av Lofoten som turister.\n\nI 2016 ble det solgt i underkant av 20 000 slike utflukter til passasjerer om bord, men ogs\u00e5 her kan hver turist ha blitt telt flere ganger. Ege forklarer:\n\nLegger man Hurtigrutens tall til grunn, gir de uansett et begrenset utslag p\u00e5 totalen for turismen i Lofoten. Det samme gjelder cruiseanl\u00f8pene.\n\nHvis vi oppsummerer tallene over, finner vi:\n\u2022 53 000 cruisepassasjerer var om bord i cruiseskip som la til i Lofoten i 2016\n\nSom vi har vist over finnes det m\u00f8rketall: Turister som ikke telles noe sted, telt og bobiler som st\u00e5r utenfor registrerte plasser, sm\u00e5 formidlere, samt Airbnb og dagsturister. Dette gj\u00f8r at vi ikke kan komme frem til en eksakt fasit p\u00e5 antall turister i Lofoten. Likevel m\u00e5 vi kunne konkludere med at millionregnestykket rett og slett ikke g\u00e5r opp.", "lang": "no"}