{"title": "Brazylijscy politycy nie otwierali trumien zmar\u0142ych na koronawirusa", "subtitle": "W sieci du\u017c\u0105 popularno\u015b\u0107 zyskuje materia\u0142, wed\u0142ug kt\u00f3rego brazylijscy parlamentarzy\u015bci mieli odkry\u0107, \u017ce jeden ze szpitali, w kt\u00f3rym mia\u0142o by\u0107 5 tys. pacjent\u00f3w stoi pusty. Deputowani mieli te\u017c zdecydowa\u0107 o otwarciu trumien zmar\u0142ych na koronawirusa, kt\u00f3re okaza\u0142y si\u0119 by\u0107 puste. Te doniesienia s\u0105 fa\u0142szywe. Politycy przeprowadzali inspekcj\u0119 w szpitalu, sprawdzaj\u0105c dlaczego budowa", "author": "sprawdzam.afp.com", "date": "2020-08-06T14:49:04+02:00", "vclaim_id": "vclaim-id-51535", "url": "https://sprawdzam.afp.com/brazylijscy-politycy-nie-otwierali-trumien-zmarlych-na-koronawirusa", "vclaim": "W sieci du\u017c\u0105 popularno\u015b\u0107 zyskuje materia\u0142, wed\u0142ug kt\u00f3rego brazylijscy parlamentarzy\u015bci odkryli, \u017ce jeden ze szpitali, w kt\u00f3rym mia\u0142o by\u0107 5 tys. pacjent\u00f3w, stoi pusty. Deputowani mieli te\u017c zdecydowa\u0107 o otwarciu trumien zmar\u0142ych na koronawirusa, kt\u00f3re okaza\u0142y si\u0119 by\u0107 puste. Te doniesienia s\u0105 fa\u0142szywe. Politycy przeprowadzali inspekcj\u0119 w szpitalu, sprawdzaj\u0105c dlaczego budowa plac\u00f3wki nie zosta\u0142a uko\u0144czona. Tre\u015bci dotycz\u0105ce otwierania trumien oparte s\u0105 na podstawie nagrania z 2017 r., kt\u00f3re nie ma zwi\u0105zku z epidemi\u0105 koronawirusa.\n\nPost pojawi\u0142 si\u0119 na Facebooku 5 sierpnia. Ma on prawie 400 reakcji na Facebooku, 461 tys. wy\u015bwietle\u0144 i ponad 1 tys. udost\u0119pnie\u0144. Z materia\u0142u dowiadujemy si\u0119, \u017ce cz\u0142onkowie parlamentu w Brazyli w\u0142amali si\u0119 do szpitala, by sprawdzi\u0107 czy rzeczywi\u015bcie leczy si\u0119 w nim 5 tys. pacjent\u00f3w. Wynika z niego r\u00f3wnie\u017c, \u017ce w plac\u00f3wce mia\u0142o umrze\u0107 200 os\u00f3b. Jednak okaza\u0142o si\u0119, \u017ce szpital nigdy nie przyj\u0105\u0142 \u017cadnej osoby. \u201eGubernator oszukuje pa\u0144stwo i nar\u00f3d oraz k\u0142amie na temat statystyk, kt\u00f3re maj\u0105 pom\u00f3c w wepchni\u0119ciu szczepionek na podstawie zawy\u017conej liczby zgon\u00f3w zwi\u0105zanych z Covid-19\u201d \u2013 czytamy.\n\nW dalszej cz\u0119\u015bci wpisu jest te\u017c mowa o tym, \u017ce: \u201ebardziej szokuj\u0105ca by\u0142a decyzja o otwarciu trumien ofiar koronawirusa, kt\u00f3re rzekomo czekaj\u0105 na transport do poch\u00f3wku. (...) okaza\u0142o si\u0119, \u017ce trumny s\u0105 puste\u201d.\n\nPodobne materia\u0142y by\u0142y udost\u0119pniane w j\u0119zyku angielskim oraz francuskim.\n\nDoniesienia na temat cz\u0142onk\u00f3w parlamentu w Brazylii, kt\u00f3rzy w\u0142amali si\u0119 do szpitala sta\u0142y si\u0119 popularne za spraw\u0105 filmu, kt\u00f3ry by\u0142 licznie udost\u0119pniany w mediach spo\u0142eczno\u015bciowych. Pisali\u015bmy o nim pod koniec czerwca.\n\n\u201eDeputowani w Brazylii ujawniaj\u0105 najwi\u0119ksze znane do tej pory mistyfikacje dotycz\u0105ce epidemii Covid-19\u201d \u2013 alarmowa\u0142 film udost\u0119pniony na Youtubie. Nagranie, kt\u00f3re ma dwie minuty i 17 sekund pokazywa\u0142o czterech m\u0119\u017cczyzn, kt\u00f3rzy weszli do szpitala b\u0119d\u0105cego w budowie.\n\nOd czasu pojawienia si\u0119 epidemii koronawirusa pod koniec ubieg\u0142ego roku, w sieci kr\u0105\u017c wiele teorii spiskowych. Pojawiaj\u0105 si\u0119 liczne filmy, kt\u00f3re pokazuj\u0105 puste szpitale bez pacjent\u00f3w jako dow\u00f3d na to, \u017ce pandemia Covid-19 zosta\u0142a zmy\u015blona. Niekt\u00f3re z nich sprawdzili\u015bmy.\n\nW rzeczywisto\u015bci nagranie ukazywa\u0142o nieuko\u0144czony budynek szpitala polowego, kt\u00f3ry zosta\u0142 utworzony na potrzeby os\u00f3b zaka\u017conych Covid-19. Dzi\u0119ki odwr\u00f3conemu wyszukiwaniu w Google\u2019u, uda\u0142o nam si\u0119 odnale\u017a\u0107 znacznie d\u0142u\u017csz\u0105 wersj\u0119 filmu, kt\u00f3ry zosta\u0142 opublikowany na YouTubie 28 maja przez Filippe Poubela, brazylisjkiego parlamentarzyst\u0119 z Rio de Janeiro. Wideo by\u0142o r\u00f3wnie\u017c publikowane przez polityka na Facebooku.\n\nTytu\u0142 filmu to: \u201eInspekcja szpitala polowego z pos\u0142em do parlamentu Filipem Pobuelem\u201d.\n\nW 20. minucie i 51. sekundzie filmu wida\u0107 napis nazwy szpitala: \u201eHospital De Camphanha S\u00e3o Gon\u00e7alo\u201d. Dzi\u0119ki wyszukiwaniu w Google\u2019u uda\u0142o nam si\u0119 znale\u017a\u0107 kilka artyku\u0142\u00f3w, kt\u00f3re informowa\u0142y o op\u00f3\u017anieniach zwi\u0105zanych z budow\u0105 szpitala, a tak\u017ce o inspekcji przeprowadzonej przez Filippe Poubela.\n\nSzpital polowy w S\u00e3o Gon\u00e7alo to jeden z siedmiu szpitali, kt\u00f3re rz\u0105d Rio de Janeiro zaplanowa\u0142 zbudowa\u0107 dla pacjent\u00f3w zaka\u017conych Covid-19, by ograniczy\u0107 epidemi\u0119 koronawirusa.\n\nJak wynika z artyku\u0142u brazylisjkiej agencji prasowej z 18 czerwca, szpital ten zosta\u0142 otwarty z op\u00f3\u017anieniem. W plac\u00f3wce z zaplanowanych 200 \u0142\u00f3\u017cek przekazano do u\u017cytku tylko 40. Agencja nie wspomina nic o 5 tys. zaka\u017conych i 200 zmar\u0142ych w szpitalu.\n\nPodsumowuj\u0105c, brazylisjki polityk wszed\u0142 na teren szpitala, by sprawdzi\u0107 dlaczego inwestycja nie zosta\u0142a uko\u0144czona, a nie czy leczy si\u0119 w nim 5 tys. pacjent\u00f3w.\n\nWpis r\u00f3wnie\u017c dotyczy tego, \u017ce parlamentarzy\u015bci mieli otwiera\u0107 trumny ofiar koronawirusa, kt\u00f3re okaza\u0142y si\u0119 by\u0107 puste. Materia\u0142 zobrazowano fotografi\u0105 pustych trumien, kt\u00f3ra nie maj\u0105 zwi\u0105zku z podawan\u0105 informacj\u0105. Autorem fotografii jest Jefferson Bernardes. Dzi\u0119ki wyszukiwaniu za pomoc\u0105 programu TinEye uda\u0142o nam si\u0119 orygina\u0142 odnale\u017a\u0107 na stronie Getty Images. Zdj\u0119cie zosta\u0142o opublikowane 27 stycznia 2013 r. i nale\u017cy do Francuskiej Agencji Prasowej AFP. Jak czytamy w informacji na stronie naszej agencji trumny by\u0142y otwarte, poniewa\u017c rodziny ofiar identyfikowa\u0142y swoich krewnych, kt\u00f3rzy zgin\u0119li w wyniku po\u017caru klubu nocnego w Santa Maria. \u015amier\u0107 ponios\u0142o 242 osoby, a 116 zosta\u0142o rannych.\n\nW komentarzu pod materia\u0142em, jedna z u\u017cytkowniczek Facebooka podaje, \u017ce \u017ar\u00f3d\u0142em informacji o otwieraniu trumien przez deputowanych jest artyku\u0142 na stronie \u201eForum Polska\u201d. \u201eJeszcze bardziej szokuj\u0105ca by\u0142a decyzja o otwarciu trumien, kt\u00f3re rzekomo czekaj\u0105 na pochowany transport ofiar koronawirusa. Otwieraj\u0105c trumny, deputowani byli zszokowani, ale nie zdziwieni, kiedy okaza\u0142o si\u0119, \u017ce s\u0105 puste\u201d \u2013 czytamy w publikacji.\n\nNa ko\u0144cu artyku\u0142u umieszczono wideo, na kt\u00f3rym wida\u0107 kilku m\u0119\u017cczyzn stoj\u0105cych nad otwartymi trumnami.\n\nNagranie nie ma nic wsp\u00f3lnego z pandemi\u0105 koronawirusa. Pochodzi z maja 2017 r. i pokazuje dochodzenie w sprawie oszustwa dotycz\u0105cego ubezpiecze\u0144 na \u017cycie w S\u00e3o Carlos w Brazylii.\n\nBrazylia jest drugim krajem po Stanach Zjednoczonych, je\u015bli chodzi o ilo\u015b\u0107 zaka\u017ce\u0144 koronawirusem. Zaka\u017conych jest tam ju\u017c ponad 2 mln ludzi, z czego zmar\u0142o ponad 97 tys os\u00f3b.", "lang": "pl"}