{"title": "Nei, Mondelez har ikke gjort endringer i Toblerone for \u00e5 oppn\u00e5 halalsertifisering", "subtitle": "Nyheten har satt sinnene i kok hos flere som liker sjokoladen, men som ikke \u00f8nsker \u00e5 kj\u00f8pe halalprodukter.", "author": "www.faktisk.no", "date": null, "vclaim_id": "vclaim-id-17724", "url": "https://www.faktisk.no/faktasjekker/lv0/nei-mondelez-har-ikke-gjort-endringer-i-toblerone-for-a-oppna-halalsertifisering", "vclaim": "Denne uka kunne flere medier og nettsteder, b\u00e5de norske og internasjonale, rapportere om at sjokoladen Toblerone er blitt halalsertifisert. Blant andre har Utrop, Dagen, danske Ekstra Bladet, tyske Bild, britiske The Times, CNN og The Australian skrevet om saken.\n\nSelv om vi er midt i julestria har nyheten satt sinnene i kok hos flere som liker sjokoladen, men som ikke \u00f8nsker \u00e5 kj\u00f8pe halalprodukter. De argeste kritikerne mener det \u00e5 kj\u00f8pe halalprodukter bidrar til terrorfinansiering og \u00abislamisering\u00bb.\n\nEn av artiklene som er blitt mye delt og kommentert p\u00e5 Facebook er \u00e5 finne p\u00e5 nettstedet Resett.no. Her skriver de:\n\nAvisen Dagen skriver ogs\u00e5 at produsenten har gjort endringer:\n\nB\u00e5de Resett og Dagen oppgir den sveitsiske avisen Blick som kilde i artiklene sine.\n\nI en artikkel med tittelen \u00abToblerone er n\u00e5 halal\u00bb skriver Blick at fabrikken som produserer sjokoladen Toblerone skal ha hatt halalsertifisering siden april i \u00e5r. If\u00f8lge en talsperson hos produsenten Mondelez skal b\u00e5de ingredienser og produksjon n\u00e5 oppfylle halalstandarder. Talspersonen opplyser ogs\u00e5 til Blick at Toblerones opprinnelige oppskrift forblir uendret.\n\nFaktisk.no har bedt Resetts skribent Maria Z\u00e4hler om dokumentasjon p\u00e5 p\u00e5standen om at Mondelez har gjort endringer i ingredienser og produksjon i sjokoladen, og at produksjonen kontrolleres av en rettsl\u00e6rd muslim, en s\u00e5kalt mufti. Z\u00e4hler viser imildertid ikke til flere kilder enn Blick.\n\nBlick nevner muftier i saken sin, men dette handler om Nestl\u00e9-fabrikker. Nestl\u00e9 produserer ikke Toblerone.\n\nOgs\u00e5 Dagens redakt\u00f8r Vebj\u00f8rn Selbekk viser til Blick som kilde n\u00e5r Faktisk.no sp\u00f8r. I tillegg nevner han at ogs\u00e5 CNN og Bild skriver om saken.\n\nIngen av disse mediene har imidlertid skrevet at Mondelez har foretatt endringer.\n\nHalal er et arabisk ord som betyr tillatt eller lovlig. If\u00f8lge Store norske leksikon brukes ordet i Koranen om b\u00e5de handlinger og ting. I dagligtalen brukes halal gjerne om mat og drikke. Mat som er halal er religi\u00f8st tillat for muslimer \u00e5 spise. Det motsatte av halal er haram, som betyr forbudt.\n\nMange matvarer er halal uten \u00e5 v\u00e6re sertifisert eller merket. Fordelen med halalsertifisering er at forbrukeren kan v\u00e6re sikker p\u00e5 at produktet er trygt \u00e5 spise for dem som f\u00f8lger halalreglene.\n\nMen hva inneb\u00e6rer det egentlig at Toblerone n\u00e5 har blitt halalsertifisert?\n\nTeoriene om dette er flere. Danske Ekstra Bladet skriver at nyheten kan bety at \u00abdet n\u00e5 st\u00e5r en imam og holder et religi\u00f8st \u00f8ye med produksjonen\u00bb, mens den norske avisen Dagen alts\u00e5 skriver at det er \u00abforetatt endringer for \u00e5 gj\u00f8re sjokoladen islam-vennlig\u00bb.\n\nCelin Huseby i Mondelez Norge har en litt annen forklaring. Hun forteller at halalsertifiseringen var ganske enkel \u00e5 gjennomf\u00f8re.\n\n\u2013 Toblerone inneholdt allerede ingredienser som i utgangspunktet er halal. Derfor var det mest en formalitet \u00e5 f\u00e5 godkjentstempelet. Vi endret ikke noe i oppskriften.\n\n\u2013 Det er bare \u00e9n fabrikk i hele verden som produserer Toblerone. Den ligger i Bern i Sveits, og den tilfredsstilte allerede kravene i produksjonen til \u00e5 v\u00e6re halal.\n\nHuseby forklarer at det var det tyske selskapet Halal Control som ga fabrikken og sjokoladen det formelle godkjentstemplet i april i \u00e5r:\n\n\u2013 De hadde en sjekkliste som ble g\u00e5tt igjennom.\n\nIf\u00f8lge Halal Controls nettsider inneb\u00e6rer sertifiseringen at produktet og produksjonen har blitt gjennomg\u00e5tt av \u00abh\u00f8yt kvalifiserte islamologer og matkjemikere, matteknologer og Halal System Assurance-spesialister\u00bb.\n\nCNN har snakket med Umar al-Qadri fra den irske halalkontroll\u00f8ren Department of Halal Certification. Det er ikke dette selskapet som har utf\u00f8rt kontrollen av Toblerone, men al-Qadri sier p\u00e5 generelt grunnlag at de fleste multinasjonale selskaper har produkter som er halalsertifiserte.\n\n\u2013 Ingenting er endret, sier al-Quadri til CNN. Selskapene trenger bare \u00e5 gjennomg\u00e5 en inspeksjon for \u00e5 f\u00e5 bekreftet at fabrikkene er halalsertifiserte.\n\nHuseby understreker at den daglige produksjonen ikke blir kontrollert eller overv\u00e5ket av religi\u00f8se kontroll\u00f8rer:\n\n\u2013 Vi har ikke engasjert noen i en slik stilling, verken en imam eller en mufti.\n\nGodkjenningen gis for en periode av gangen, og varer ikke evig. Derfor utelukker ikke Huseby at de m\u00e5 gjennom en tilsvarende prosess senere, eller at det vil bli gjort rutineinspeksjoner.\n\nGrunnen til at Mondelez ville halalmerke Toblerone er if\u00f8lge Huseby at sjokoladen selges i 120 land.\n\n\u2013 Den finnes p\u00e5 nesten alle flyplasser i verden, og vi vil selvf\u00f8lgelig at s\u00e5 mange som mulig skal kunne kj\u00f8pe og spise sjokoladen v\u00e5r.\n\nI Norge er Freia underlagt Mondelez. Per i dag er ingen av de norskproduserte Freia-sjokoladene, som for eksempel Melkesjokolade, Melkerull, Kvikk Lunsj eller Smil halalsertifiserte, if\u00f8lge Huseby:\n\n\u2013 Vi har heller ingen planer om \u00e5 gjennomf\u00f8re en slik sertifisering. Det har ikke v\u00e6rt noe s\u00e6rlig oppmerksomhet rundt dette tidligere, og jeg tror ikke det er noe behov for dette i Norge.", "lang": "no"}