{"title": "Anche Di Maio casca su export e Pil", "subtitle": "", "author": "pagellapolitica.it", "date": null, "vclaim_id": "vclaim-id-35748", "url": "https://pagellapolitica.it/dichiarazioni/8524/anche-di-maio-casca-su-export-e-pil", "vclaim": "\u00c8 un\u2019affermazione sbagliata e Di Maio non \u00e8 il primo politico del Movimento 5 stelle a incappare in un errore del genere. Prima di lui, infatti, anche il sottosegretario agli Esteri Manlio Di Stefano aveva sbagliato, come avevamo verificato, dichiarando una cosa simile.\n\nL\u2019export italiano di beni e servizi nel 2018 \u00e8 stato pari a 555,3 miliardi di euro. Il Pil, quello stesso anno, \u00e8 stato pari a 1.765,4 miliardi di euro. Dunque sarebbe corretto dire che l\u2019export italiano nel 2018, in termini di valore, corrisponde a circa il 32 per cento del Pil (31,5 per cento per la precisione).\n\nIl Pil (annuale) \u00e8 infatti il valore dei prodotti e servizi realizzati all\u2019interno di uno Stato nel corso di un anno. Per calcolarlo si pu\u00f2 guardare al lato di chi produce i beni e i servizi (lato dell\u2019offerta) oppure al lato di chi acquista i beni e i servizi (lato della domanda): il risultato finale non cambia.\n\nLe esportazioni vengono prese esplicitamente in considerazione se si guarda al lato della domanda. In questo caso alla \u201cspesa per consumi finali nazionali\u201d \u2013 delle famiglie, delle istituzioni e delle pubbliche amministrazioni \u2013 vengono sommati gli \u201cinvestimenti\u201d e la differenza tra esportazioni e importazioni, le cosiddette \u201cesportazioni nette\u201d.\n\nLuigi Di Maio ha sostenuto che il 32 per cento del Pil \u00abderivi\u00bb dall\u2019export. \u00c8 un\u2019affermazione sbagliata: se \u00e8 vero che l\u2019export, in valore assoluto, corrisponde a circa un terzo del Pil annuale dell\u2019Italia, \u00e8 falso che questo Pil \u201cderivi\u201d dall\u2019export.\n\nQuesto saldo commerciale nel 2018 \u00e8 stato pari a 44,1 miliardi di euro, e dunque ha contribuito per il 2,5 per cento al Pil. Una cifra molto lontana dal 32 per cento citato da Di Maio. Per il ministro degli Esteri un \u201cPinocchio andante\u201d.", "lang": "it"}