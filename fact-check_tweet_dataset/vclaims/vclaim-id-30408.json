{"title": "Di Maio sui criminali rumeni in Italia sbaglia due volte", "subtitle": "", "author": "pagellapolitica.it", "date": null, "vclaim_id": "vclaim-id-30408", "url": "https://pagellapolitica.it/dichiarazioni/7816/di-maio-sui-criminali-rumeni-in-italia-sbaglia-due-volte", "vclaim": "ha scritto : \u201cL'Italia ha importato dalla Romania il 40% dei loro criminali. Mentre la Romania sta importando dall'Italia le nostre imprese e i nostri capitali. Che affare questa UE!\u201d.\n\n\u00abQualche tempo fa \u2013 qualche anno, ma la situazione non \u00e8 cambiata \u2013 il ministro rumeno, degli Interni se non sbaglio, ci comunic\u00f2 che di tutti i mandati di cattura europei che riguardavano cittadini rumeni il 40% proveniva dall\u2019Italia. Quindi questo significa che quattro rumeni su dieci che avevano deciso di andare a delinquere avevano scelto il nostro paese come luogo nel quale andare a delinquere\u00bb.\n\nIl magistrato ha detto insomma che, tra i criminali rumeni che avevano \u201cdeciso\u201d di farlo in un altro paese, quattro su dieci avevano \u201cscelto\u201d l\u2019Italia. Di Maio ha preso questa affermazione, l\u2019ha ampliata e l\u2019ha in qualche modo invertita: non \u00e8 stata la minoranza dei criminali \u201cin trasferta\u201d ad avere scelto in quattro casi su dieci l\u2019Italia, ma c\u2019\u00e8 stata addirittura un\u2019importazione di quattro persone su dieci tra chi faceva gi\u00e0 il criminale in Romania.\n\nCome dimostrano i dati citati da Patrizio Gonnella, presidente dell\u2019associazione Antigone, in un articolo per Openmigration, quella rumena \u00e8 stata l\u2019etnia straniera pi\u00f9 rappresentata nelle carceri italiane fino al 2015, ma nel 2016 la situazione \u00e8 cambiata, con un calo sia nei numeri assoluti (da 2.893 a 2.825 detenuti) sia in percentuale (dal 16,8% del totale dei detenuti stranieri, al 15,6%).\n\nNon \u00e8 chiaro poi, nelle frasi di Ardita, chi sia l\u2019autorit\u00e0 pubblica rumena ad aver dato l\u2019informazione, a chi fosse diretta e quando sia stata trasmessa.\n\nSecondo Marco Dugato, ricercatore di Transcrime, quelli dati da Ardita e Di Maio \u201csono numeri un po\u2019 a caso. La vera questione \u00e8 l\u2019incidenza della criminalit\u00e0 rumena ed \u00e8 una questione difficile da analizzare, gi\u00e0 solo per il fatto che gli unici numeri certi che abbiamo sono sugli autori di reato che vengono arrestati e identificati come tali. Le denunce non fanno testo. Spesso abbiamo visto nella cronaca che vengono denunciati ladri appartenenti a una determinata etnia, ma poi questo non \u00e8 nei fatti vero\u201d.\n\n\u201cTanto premesso non si pu\u00f2 negare \u2013 prosegue Dugato \u2013 che una maggior libert\u00e0 di spostamento garantita dall\u2019allargamento dell\u2019Unione europea, e anche la diffusione dei voli low-cost, sia stata sfruttata anche da bande criminali provenienti dall\u2019Est Europa. Ma se vogliamo guardare ai dati, noi avevamo verificato ad esempio che riguardo ai furti in abitazione, a fronte di una crescita del fenomeno negli ultimi 12 anni la proporzione tra criminali italiani e stranieri colpevoli di tale reato era rimasta immutata. Quindi non \u00e8 vero che l\u2019aumento dei furti in abitazione \u00e8 imputabile all\u2019arrivo di pi\u00f9 stranieri in Italia\u201d.\n\nMa Di Maio ha scritto una cosa ancora pi\u00f9 sbagliata, cio\u00e8 che \u201cl'Italia ha importato dalla Romania il 40% dei loro criminali\u201d. Cio\u00e8 che per ogni 10 criminali rumeni, 4 sono venuti a delinquere in Italia.\n\nCome dicevamo, nel 2016 nelle carceri italiane sono presenti 2.825 detenuti rumeni (a fronte di un numero di residenti, \u00e8 bene ricordarlo, di oltre 1,1 milioni). Nelle carceri rumene sono presenti 27.455 detenuti (di cui il 99% rumeni: dati riferiti al 2016). C\u2019\u00e8 dunque un rapporto di circa 1 a 10 tra i criminali rumeni rimasti in Romania e quelli detenuti in Italia.\n\nDi Maio ha dichiarato che l\u2019Italia ha \u201cimportato\u201d il 40 per cento dei criminali rumeni. Non solo si basa su affermazioni, quelle del Procuratore Ardita, che avrebbero dovuto sollecitare una qualche richiesta di maggiori informazioni, ma le fraintende anche. Ad ogni modo, la percentuale non ha alcun riscontro numerico, se guardiamo ai dati sui detenuti. E se anche il 40 per cento dei mandati di arresto europei riguardante cittadini rumeni provenisse dall\u2019Italia - come detto da Ardita - questa percentuale rifletterebbe semplicemente le moltissime persone rumene che hanno scelto di vivere nel nostro paese (che sono appunto il 40 per cento circa di tutti gli emigrati rumeni all\u2019interno della UE). La sua affermazione \u00e8 dunque una panzana pazzesca.", "lang": "it"}