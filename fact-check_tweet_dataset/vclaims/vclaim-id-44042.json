{"title": "Det har v\u00e6rt tr\u00f8ndere i alle regjeringer de siste 50\u201360 \u00e5rene, bortsett fra i Jagland-regjeringen", "subtitle": "Jens Stoltenbergs (Ap) andre regjering innehar tr\u00f8nderrekorden, med til sammen seks tr\u00f8ndere.", "author": "www.faktisk.no", "date": null, "vclaim_id": "vclaim-id-44042", "url": "https://www.faktisk.no/faktasjekker/pGr/det-har-vaert-trondere-i-alle-regjeringer-de-siste-5060-arene-bortsett-fra-i-jagland-regjeringen", "vclaim": "Statsminister Erna Solberg (H) har gjort endringer i regjeringen, og det har satt sinnene i kok i Tr\u00f8ndelag. Etter at Linda Hofstad Helleland (H) sluttet som barne- og likestillingsminister, er Tr\u00f8ndelag ikke lenger representert i regjeringen. Det har falt mange tr\u00f8ndere tungt for brystet.\n\nH\u00f8yres ordf\u00f8rerkandidat i Trondheim, Ingrid Skj\u00f8tskift, er blant dem som har reagert. Til VG sier den tidligere statsekret\u00e6ren i Solberg-regjeringen at vrakingen av Helleland er uakseptabel:\n\nTr\u00f8ndelag H\u00f8yre har if\u00f8lge VG sendt en klage p\u00e5 tr\u00f8ndermangelen til partiledelsen. At kultur- og likestillingsminister Trine Skei Grande (V) opprinnelig er fra Nord-Tr\u00f8ndelag, er en fattig tr\u00f8st:\n\n\u2013 Trine Skei Grande, som opprinnelig er tr\u00f8nder men som representerer Oslo, vil jeg si er et syltynt tr\u00f8nderalibi, sier tidligere stortingsrepresentant Torhild Aarbergsbotten til VG.\n\nStemmer det at det har v\u00e6rt en tr\u00f8nder i alle regjeringer de 50\u201360 siste \u00e5rene, bortsett fra i Jagland-regjeringen? Det skal vi se p\u00e5 i denne faktasjekken.\n\nFaktisk.no har v\u00e6rt i kontakt med Ingrid Skj\u00f8tskift. Hun skriver i en SMS at hun har gitt utrykk for sitt syn og at hun ikke har noe \u00e5 legge til.\n\nFaktisk.no har g\u00e5tt gjennom alle statsr\u00e5der i alle regjeringer tilbake til 22. januar 1955. If\u00f8lge regjeringens egen oversikt, har det blitt utnevnt til sammen 446 statsr\u00e5der i de 19 forskjellige regjeringene.\n\nFlertallet av statsr\u00e5dene har v\u00e6rt innvalgt p\u00e5 Stortinget, og vi har lagt fylket de sist ble innvalgt for til grunn for \u00e5 finne geografisk tilh\u00f8righet. Det inneb\u00e6rer at for eksempel Trine Skei Grande er registrert som hjemmeh\u00f8rende i Oslo.\n\nHun er f\u00f8dt og oppvokst i Nord-Tr\u00f8ndelag, men har aldri representert dette fylket p\u00e5 Stortinget. Venstre-lederen har v\u00e6rt innvalgt fra Oslo helt siden hun m\u00f8tte p\u00e5 Stortinget for f\u00f8rste gang i 2001.\n\u2022 Det til enhver tid siden 1955 har v\u00e6rt minst \u00e9n statsr\u00e5d fra Tr\u00f8ndelag.\n\u2022 Unntaket er Thorbj\u00f8rn Jaglands regjering, som satt fra oktober 1996 til oktober 1997.\n\u2022 Tr\u00f8nder-statsr\u00e5dene har med ett unntak v\u00e6rt valgt inn p\u00e5 Stortinget enten fra S\u00f8r- eller Nord-Tr\u00f8ndelag.\n\u2022 Unntaket er Odd Sag\u00f8r (Ap), som satt som forbruker- og administrasjonsminister i Trygve Brattelis andre regjering. Han satt aldri p\u00e5 Stortinget, men ble f\u00f8dt i Meldal, og satt blant annet som ordf\u00f8rer i Trondheim fra 1963\u201370.\n\nIngrid Skj\u00f8tskifts p\u00e5stand er dermed helt riktig. Med unntak av Jagland, har ingen regjering v\u00e6rt uten statsr\u00e5der fra Tr\u00f8ndelag siden 1955.\n\nUnder en pressekonferanse tirsdag sa statsminister Erna Solberg if\u00f8lge Adressa at det denne gang ikke var plass til tr\u00f8ndere i hennes regjering:\n\n\u2013 N\u00e5 har jeg hatt fem tr\u00f8ndere i min regjering gjennom denne perioden, s\u00e5 tr\u00f8nderne har v\u00e6rt godt representert, sa hun.\n\nDet stemmer at det har v\u00e6rt fem tr\u00f8ndere i Solberg-regjeringen, men en etter en har de g\u00e5tt ut. Da regjeringen tiltr\u00e5dte i 2013, var Tr\u00f8ndelag representert b\u00e5de med B\u00f8rge Brende (H), Robert Eriksson (Frp) Og Tord Lien (Frp). Eriksson gikk ut i 2015, men samme \u00e5r kom Linda Hofstad Helleland (H) og Per Sandberg (Frp) inn.\n\nSiden har tr\u00f8nderne forsvunnet ut av Erna Solbergs regjering \u00e9n etter \u00e9n. Mest oppmerksomhet fikk avgangen til Sandberg, som gikk av som fiskeriminister og Frp-nestleder etter \u00e5 ha f\u00e5tt seg en iransk kj\u00e6reste.\n\nVi har tidligere skrevet om hvordan tidligere flyktninger kan reise p\u00e5 ferie til landet de flyktet fra:\n\nSelv om det har v\u00e6rt fem tr\u00f8nderske statsr\u00e5der i Solberg-regjeringen, er det Jens Stoltenberg (Ap) som innehar tr\u00f8nderrekorden. I hans andre regjering satt det hele seks stykker, broderlig fordelt med tre fra Nord-Tr\u00f8ndelag og tre fra S\u00f8r-Tr\u00f8ndelag.\n\nTrond Giske (Ap) var statsr\u00e5d i alle de \u00e5tte \u00e5rene til den r\u00f8dgr\u00f8nne regjeringen, og han hadde de to f\u00f8rste \u00e5rene selskap av \u00d8ystein Djupedal (SV). Bjarne H\u00e5kon Hanssen (Ap) fikk med seg den f\u00f8rste perioden, mens Lars Peder Brekk (Sp), Ola Borten Moe (Sp) og Marit Arnstad (Sp) kom til etter hvert.\n\nLavest tr\u00f8nderandel var det i Thorbj\u00f8rn Jaglands (Ap) regjering. Som Skj\u00f8tskift p\u00e5peker i p\u00e5standen vi faktasjekker, hadde han ingen statsr\u00e5der fra Tr\u00f8ndelag. Om det var et fors\u00f8k p\u00e5 \u00e5 kompensere for tr\u00f8ndermangelen ved \u00e5 komme ut av skapet som Rosenborg-tilhenger, vites ikke.\n\nUnder valgkampen i 1997 ikledde Jagland seg i hvert fall en Rosenborg-tr\u00f8ye. Og i 1999 ble han suspendert fra Str\u00f8msgodsets supporterklubb etter \u00e5 ha g\u00e5tt med Rosenborg-skjerf p\u00e5 en TV-sendt kamp mellom RBK og Molde.\n\n\u2013 Han er ikke \u00f8nsket som medlem i GodsetUnionen. Han har v\u00e6rt en profilert SIF-tilhenger, og vi er meget skuffet over ham. Men han f\u00e5r holde med hvilket lag han vil, uttalte leder for GodsetUnionen, Thomas Melby til Drammens Tidende.\n\nSelv om Jagland ikke endte opp med noen statsr\u00e5d innvalgt for Tr\u00f8ndelag, tilb\u00f8d han Nils Arne Eggen en statsr\u00e5dpost. Eggen takket nei.\n\nHar du fortsatt ikke f\u00e5tt nok av tr\u00f8ndere i regjering? Her er hele oversikten (over statsr\u00e5der som har v\u00e6rt innvalgt p\u00e5 Stortinget for Tr\u00f8ndelag) tilbake til 1955:", "lang": "no"}