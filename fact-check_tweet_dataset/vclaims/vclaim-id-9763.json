{"title": "\u00c8 possibile spostare i ministeri da Roma come propone Salvini?", "subtitle": "Non \u00e8 la prima volta che viene posta la questione. Ma, nella pratica, non sarebbe semplice. La\u00a0nostra verifica", "author": "www.agi.it", "date": "2018-03-27T07:00+0200", "vclaim_id": "vclaim-id-9763", "url": "https://www.agi.it/fact-checking/spostare_ministeri_da_roma_possibile_salvini-3686741/news/2018-03-27/", "vclaim": "C\u2019\u00e8 un celebre precedente per la questione dello spostamento dei ministeri. Nell\u2019estate del 2011 l\u2019ultimo governo Berlusconi aveva, su pressione della Lega Nord allora guidata da Umberto Bossi, inaugurato a Monza \u2013 all\u2019interno della Reggia \u2013 delle \u201csedi distaccate\u201d di alcuni dicasteri, in particolare dell'Economia, della Semplificazione normativa e delle Riforme. Non si trattava di veri e propri ministeri \u2013 come invece risultava dalle ambizioni iniziali della Lega \u2013 ma nemmeno di semplici uffici periferici.\n\nQuesta iniziativa non ebbe molta fortuna. Le sedi distaccate vennero chiuse con la nascita del governo Monti. La Presidenza del consiglio, come spieg\u00f2 l\u2019allora ministro per i Rapporti col Parlamento Piero Giarda, era infatti stata condannata il 9 novembre 2011 per \u201ccomportamento antisindacale\u201d a causa dell\u2019apertura di queste sedi, dato che non erano state interpellate le rappresentanze dei lavoratori. Il 9 febbraio 2012 il governo rinunci\u00f2 a opporsi al decreto del tribunale di Roma perch\u00e9 nel frattempo \u2013 cambiato il governo \u2013 era cessata l'operativit\u00e0 delle sedi.\n\nMa, prima che la questione si risolvesse, in una lunga lettera indirizzata al presidente del Consiglio, Silvio Berlusconi, il Presidente della Repubblica Giorgio Napolitano aveva espresso un articolato parere sul perch\u00e9, da un punto di vista giuridico-costituzionale, non fosse possibile spostare i ministeri da Roma.\n\nDunque, per prima cosa, c\u2019\u00e8 una legge ordinaria (un regio decreto datato, ma ancora vigente), che prescrive che Governo e Ministeri abbiano sede a Roma. Ma non sarebbe un problema difficile da risolvere: sarebbe infatti sufficiente emanare una nuova legge che disponga appunto il trasferimento dei ministeri da Roma a Bari o Napoli e, in virt\u00f9 del principio per cui la legge pi\u00f9 nuova prevale su quella pi\u00f9 vecchia, l\u2019ostacolo rappresentato dal regio decreto sarebbe superato.\n\nMa Napolitano prosegue: \u201c\u00e8 altres\u00ec noto che la scelta di Roma capitale \u00e8 stata costituzionalizzata con la riforma del titolo V della nostra Carta che, con la nuova formulazione dell\u2019articolo 114, terzo comma, [\u2026] ha posto un vincolo che coinvolge tutti gli organi costituzionali, compresi ovviamente il Governo e la Presidenza del Consiglio\u201d.\n\nInsomma, la capitale \u00e8 la sede degli organi costituzionali \u2013 per legge e per definizione - e la capitale d\u2019Italia, in base alla Costituzione, \u00e8 Roma. Dunque \u00e8 impossibile spostare dalla capitale (Roma) gli organi costituzionali (i Ministeri). Quello che propone Salvini \u00e8 un vecchio cavallo di battaglia della Lega Nord, che gi\u00e0 in passato si \u00e8 scontrato con ostacoli giuridici.\n\nPer avere infatti ministeri (organi costituzionali) in diverse citt\u00e0 potrebbero servire diverse \u201ccapitali\u201d. Invece l\u2019articolo 5 della Carta, anche se tratta di \u201cdecentramento\u201d, stabilisce che la Repubblica sia \u201cuna e indivisibile\u201d ed \u00e8 dubbio che una simile disposizione possa essere modificata: l\u2019articolo 139 cost. pone un divieto di revisione costituzionale sulla forma repubblicana.", "lang": "it"}