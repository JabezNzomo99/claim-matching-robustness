{"title": "Cosa hanno detto di vero (e cosa no) Di Maio e Salvini a Cernobbio", "subtitle": "Abbiamo controllato 10 dichiarazioni fatte dai due leader politici: molte sono vere, altre imprecise", "author": "www.agi.it", "date": null, "vclaim_id": "vclaim-id-2298", "url": "https://www.agi.it/fact-checking/di_maio_salvini_cernobbio-2119322/news/2017-09-05/", "vclaim": "Domenica 3 settembre il vicepresidente della Camera Luigi Di Maio (M5S) e il leader della Lega Nord Matteo Salvini sono stati ospiti al forum di Cernobbio, il congresso economico internazionale organizzato dalla societ\u00e0 di consulenza The European House - Ambrosetti che si tiene ogni anno sul Lago di Como. In un intervento di una decina di minuti, poi ripreso sulla sua pagina Facebook, Di Maio ha toccato parecchi temi: dal lavoro alla crescita economica al futuro della mobilit\u00e0. Lo stesso ha fatto poco dopo anche Matteo Salvini: vediamo quali dati hanno citato e come se la sono cavata alla prova del fact-checking.\n\nLa percentuale \u00e8 di dubbia provenienza. Di Maio fa riferimento con ogni probabilit\u00e0 allo studio commissionato dallo stesso M5S, svolto dal sociologo Domenico De Masi, con il titolo Lavoro 2025. La ricerca poneva alcune domande a undici esperti di provenienza molto varia (qui la lista) e raccoglieva le loro risposte, per poi rielaborarle. Una delle domande chiedeva appunto come sarebbe evoluto il mix delle tipologie di lavoro nel 2025, partendo dal fatto che oggi impiegati, operai e creativi rappresentano ciascuno circa un terzo degli occupati.\n\nGi\u00e0 qui c\u2019\u00e8 qualche problema, perch\u00e9 il dato di partenza - presentato in apertura del cap. 12, Tre tipi di lavoro - \u00e8 discutibile: l\u2019Eurostat pone la percentuale degli italiani impegnati in professioni culturali e creative al 2,7 per cento nel 2015 (poco sotto la media europea, al 2,9%). La seconda edizione del rapporto Italia Creativa, sostenuto tra gli altri dal MiBACT, dalla Siae e da Confindustria Cultura, indica nel 4 per cento della forza lavoro italiana quella impiegata nell\u2019industria culturale e creativa.\n\nSembra quindi che la ricerca faccia riferimento a qualche definizione pi\u00f9 ampia dei \u201ccreativi\u201d, ma essa non \u00e8 esplicitata nel capitolo. Ad ogni modo, al di l\u00e0 del problema di definizione, anche la previsione di un\u2019incidenza del 50% nel 2025 \u00e8 tutt\u2019altro che pacifica. Molti esperti intervistati non danno cifre o restano sul generico: il professor Butera scrive infatti che \"la proporzione fra creativi, impiegati e operai forse non cambier\u00e0\"; il giornalista Luca De Biase dice: \"Ho l\u2019impressione che il lavoro impiegatizio diminuir\u00e0 pi\u00f9 degli altri. Il lavoro creativo dovrebbe aumentare\" e cos\u00ec via.\n\nL\u2019unico a lanciarsi in una previsione numerica, che sembra quella poi ripresa da Di Maio, \u00e8 il sacerdote Fabiano Longoni, direttore dell\u2019ufficio CEI per i problemi sociali e il lavoro, che ha detto:\"Credo che aumenter\u00e0 la quota del lavoro creativo che sar\u00e0 del 50%\".\n\nInsomma, non \u00e8 del tutto chiaro che cosa intenda Di Maio con \u201clavori creativi\u201d - difficilmente si pu\u00f2 sostenere che tutti quelli legati al turismo o all\u2019istruzione lo siano, per esempio - e la sua previsione per il 2025 sembra basata su poche stime generiche.\n\nDi Maio ha ragione. A fine luglio 2016, il Parlamento ha approvato definitivamente alcuni cambiamenti nella struttura della legge di bilancio (legge 4 agosto 2016, n. 163). Tra questi, si prevede che in un allegato della legge venga riportato, ogni anno, l\u2019andamento degli indicatori del Benessere Equo e Sostenibile, calcolati dall\u2019Istat. Nel DEF 2017 sono stati inclusi, in via sperimentale, i primi quattro indicatori.\n\nGli obiettivi per la Germania sono corretti: per raggiungerli, il governo federale tedesco ha fondato nel 2010 la Piattaforma Nazionale Tedesca per la Mobilit\u00e0 Elettrica (NPE). Sembra difficile, tuttavia, che si arriver\u00e0 al milione, visto che nel 2015 il totale delle auto elettriche nel Paese era di appena 23.500. La NPE sembra consapevole delle difficolt\u00e0 ma dice comunque che l\u2019obiettivo \"pu\u00f2 ancora essere raggiunto\".\n\nI Paesi Bassi non hanno abolito le auto a benzina, hanno solo fatto un primo passo in quella direzione che non ha avuto conseguenze decisive. Una mozione in questo senso \u00e8 stata approvata dalla Camera bassa del Parlamento ad aprile 2016, ma non \u00e8 mai stata approvata dal Senato. Ad ogni modo, i Paesi Bassi hanno gi\u00e0 una percentuale di diffusione delle auto elettriche relativamente alta e, secondo gli osservatori, \u00e8 un ottimo candidato per diventare il primo Paese senza auto a benzina. L\u2019evento, comunque, non sembra imminente.\n\nAnche per l\u2019India - in cui l\u2019inquinamento atmosferico \u00e8 un problema gravissimo - le cose stanno in modo un po\u2019 diverso. Il governo ha fatto diversi annunci molto coraggiosi negli ultimi mesi, ma si tratta appunto di annunci: i piani concreti sono stati mostrati ad aprile scorso e non ancora messi in pratica.\n\nA marzo 2016, il ministro dell\u2019Energia Piyush Goyal aveva detto appunto che l\u2019India \u00abpoteva\u00bb puntare ad avere il 100 per cento di veicoli elettrici nel 2030; in un blog post sul sito del Ministero dell\u2019Energia si parla dell\u2019\u00abambizione\u00bb che nel 2030 tutte le auto vendute siano elettriche (il che non vuol dire, naturalmente, che lo siano quelle gi\u00e0 nelle strade). Questo secondo obiettivo, la sostituzione totale delle vendite, \u00e8 stato ripetuto di recente anche dal ministro Goyal.\n\nPer quanto riguarda la Camera, tra il 15 marzo 2013 e il 3 agosto scorso erano state approvate 373 leggi, una ogni 4,3 giorni. Al Senato, al 16 luglio scorso erano state approvate 393 leggi, una ogni 4 giorni.\n\nSalvini ha ragione. Secondo l\u2019annuario statistico della Lombardia, che contiene un confronto tra le regioni europee con i dati aggiornati al 2014, il Veneto e la Lombardia insieme contavano rispettivamente per 348.615 e 147.498 milioni di euro, circa un terzo del Pil italiano, che in quell\u2019anno era di 1.613.859 milioni di euro (precisamente il 30,7 per cento). Per popolazione, invece, le due regioni contano poco meno di 15 milioni di abitanti, dunque circa un quarto dei residenti in Italia.\n\nAlvin Rabushka dell\u2019universit\u00e0 di Stanford \u00e8 in effetti uno dei pi\u00f9 convinti sostenitori della flat tax. La lista dei Paesi e territori che hanno una flat tax \u00e8 stata fornita dallo stesso Rabushka durante un evento tenuto a Milano, per la Lega Nord, alla fine del 2014. Sul blog dello studioso \u00e8 presente un elenco pi\u00f9 aggiornato, al marzo 2015, dei Paesi che adottano quel sistema di tassazione.\n\nSul \u201cproduttive e sviluppate\u201d si potrebbe discutere, visto che il gruppo non \u00e8 molto omogeneo. Si tratta di 44 entit\u00e0, tra cui numerosi microstati o piccoli territori autonomi (Hong Kong, Tuvalu, Ossezia del Sud, Jersey, Guernsey, Andorra). Gli stati indipendenti sono una trentina, e il gruppo pi\u00f9 consistente \u00e8 costituito da numerosi stati dell\u2019Est Europa, dalla Russia alla Bulgaria, dalla Serbia all\u2019Estonia.\n\nInfatti, negli ultimi vent\u2019anni \u00e8 rinato un certo interesse per la flat tax, specie tra i Paesi dell\u2019ex Unione Sovietica. L\u2019Estonia ha aperto la strada introducendola nel 1994, ma \u00e8 stata soprattutto la riforma fiscale russa all\u2019inizio del 2001 a ispirare diversi altri Paesi come la Slovacchia, la Repubblica Ceca e la Romania.\n\n\u00c8 vero. Il dato di 202 mila nuovi italiani nel 2016 \u00e8 confermato dall\u2019Istat, mentre il confronto europeo si pu\u00f2 fare fino all\u2019anno precedente: anche allora l\u2019Italia era prima tra i Paesi UE, con 178 mila nuovi cittadini, davanti al Regno Unito (118 mila) e alla Spagna (114 mila).\n\n\u00c8 un primato recente: dal 2006 in poi, l\u2019Italia non era mai stata in testa alla classifica - fino appunto al 2015. Negli anni precedenti il primo posto \u00e8 stato della Spagna (2013-2014), del Regno Unito (2006-2007; 2009-2012) e della Francia (2008).\n\nSalvini sbaglia per difetto. Nell\u2019ultimo decennio, la differenza tra le nascite in Italia e quelle Oltralpe \u00e8 stata pi\u00f9 vicina alle 250 mila, e pi\u00f9 di recente ha raggiunto le 300 mila. Sul sito dell\u2019ente statistico francese si legge ad esempio che, nel 2015, i nuovi nati in Francia sono stati 798.900, mentre in Italia il numero si \u00e8 fermato a 485.780: oltre 300 mila in meno.\n\nNon molto diverse le statistiche degli anni precedenti: mentre in Francia i nuovi nati sono rimasti stabili intorno agli 780-790 mila (senza contare i territori fuori dalla Francia metropolitana), in Italia la natalit\u00e0 ha avuto una fortissima riduzione, dai 576 mila nuovi nati nel 2008 al record negativo dall\u2019Unit\u00e0 d\u2019Italia del 2016, con appena 474 mila.", "lang": "it"}