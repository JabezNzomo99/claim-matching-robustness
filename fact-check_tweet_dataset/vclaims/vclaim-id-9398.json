{"title": "Con il Rosatellum bis due deputati su tre sono nominati dai partiti, come dice D'Alema?", "subtitle": "Il leader Mdp esprime un giudizio politico\u00a0che si basa su un dato reale: gli\u00a0eletti col sistema proporzionale sono scelti solo indirettamente dagli elettori", "author": "www.agi.it", "date": null, "vclaim_id": "vclaim-id-9398", "url": "https://www.agi.it/fact-checking/dalema_rosatellum_legge_elettorale_elezioni-2238616/news/2017-10-11/", "vclaim": "L\u2019ex presidente del consiglio e leader degli scissionisti del Pd confluiti in Mdp-Articolo 1, Massimo D\u2019Alema, ha dichiarato il 9 ottobre, rispondendo ai cronisti a margine di un incontro alla Camera del Lavoro di Milano: \u201c[il Rosatellum bis ndr.] \u00e8 una legge con cui due terzi dei deputati sono nominati dai capi partito\".\n\nLa commissione Affari Costituzionali della Camera ha approvato, lo scorso 7 ottobre, la nuova proposta di legge in materia di sistema elettorale, nota come \u201cRosatellum bis\u201d. Hanno votato a favore Pd, Forza Italia, Lega, Ap e alcune formazioni minori (Ala, cio\u00e8 i \u201cverdiniani\u201d, Direzione Italia, Scelta civica, Civici e innovatori eccetera). Contrari M5S, Fratelli d'Italia, Sinistra italiana, Mdp e Alternativa libera. A partire dal 10 ottobre il Rosatellum bis verr\u00e0 discusso dall\u2019Aula di Montecitorio.\n\nTornano i collegi uninominali, tipici del sistema maggioritario. Erano previsti a suo tempo dal Mattarellum ma erano poi stati eliminati dall\u2019avvento del Porcellum. Adesso si prevede che 231 deputati e 109 senatori \u2013 rispettivamente il 36,7% dei membri della Camera e il 34,6% dei membri del Senato \u2013 vengano eletti appunto in collegi uninominali.\n\nSignifica cio\u00e8 che gli elettori potranno scegliere tra i vari candidati in lizza, ognuno sostenuto da uno o pi\u00f9 partiti. Viene eletto il candidato che prende pi\u00f9 voti rispetto agli altri (non \u00e8 dunque necessario ottenere la maggioranza assoluta dei voti e non sono previsti ballottaggi).\n\nI restanti deputati e senatori verranno invece eletti in collegi plurinominali col sistema proporzionale. Ovvero: in ogni collegio, l\u2019elettore avr\u00e0 davanti un elenco di diversi candidati, e potr\u00e0 votare i partiti che li sostengono ma non scegliere il singolo politico. Non \u00e8 infatti previsto il meccanismo delle preferenze. Il numero di candidati eletti \u00e8 in proporzione al numero di voti presi dalle varie liste (sono previste delle soglie di sbarramento per partiti e coalizioni).\n\nIl meccanismo delle preferenze (che oltretutto era stato bocciato dai cittadini italiani in vari referendum durante gli anni \u201890) non \u00e8 previsto. I candidati che vengono inseriti nel listino proporzionale sono scelti dai rispettivi partiti.\n\nAnche i candidati nei collegi uninominali vengono scelti dai segretari e dai capi dei partiti. In caso di coalizione ci saranno trattative per trovare un nome di compromesso, ma sar\u00e0 sempre scelto dall\u2019alto. Gli elettori potranno poi scegliere tra i vari candidati proposti.\n\nLa differenza dunque \u00e8 pi\u00f9 che altro politica: nel collegio uninominale infatti la competizione \u00e8 soprattutto tra diversi candidati, mentre nella quota proporzionale \u00e8 soprattutto tra diversi partiti. Anche se ovviamente l\u2019orientamento politico dell\u2019elettore influisce anche nell\u2019uninominale, cos\u00ec come l\u2019identit\u00e0 dei vari candidati nel listino influisce nel proporzionale.", "lang": "it"}