{"title": "Meloni ha ragione: l\u2019Italia sarebbe l\u2019unico Paese Ue a prorogare lo stato d'emergenza", "subtitle": "", "author": "pagellapolitica.it", "date": null, "vclaim_id": "vclaim-id-59031", "url": "https://pagellapolitica.it/dichiarazioni/8674/meloni-ha-ragione-litalia-sarebbe-lunico-paese-ue-a-prorogare-lo-stato-demergenza", "vclaim": "Ma \u00e8 vero che se la proroga ci sar\u00e0, saremo gli unici in Europa a prendere una decisione simile, come dice Meloni? Abbiamo verificato, grazie anche ai nostri colleghi internazionali e all\u2019aiuto del network europeo SOMA, e la risposta \u00e8 s\u00ec.\n\nCome abbiamo spiegato in passato, la Costituzione italiana non parla di stato di emergenza. La misura \u00e8 stata prevista per la prima volta da una legge ordinaria, la n. 225 del 24 febbraio 1992 (art. 5), ed \u00e8 specificata dal \u201cCodice della Protezione civile\u201d (d.lgs. 1/2018). Da queste leggi risulta che lo stato di emergenza pu\u00f2 essere proclamato dal Consiglio dei ministri a fronte di eventi straordinari e potenzialmente pericolosi. Devono essere specificate durata e ambito territoriale, e non serve l\u2019approvazione da parte del Parlamento.\n\nPer poter agire in modo pi\u00f9 rapido e fronteggiare l\u2019emergenza in corso, durante la pandemia il governo ha fatto spesso ricorso ai decreti del presidente del Consiglio (Dpcm), atti amministrativi che non hanno bisogno dell\u2019approvazione delle Camere per entrare in vigore.\n\nIn teoria, da un punto di vista giuridico, non \u00e8 necessario che venga dichiarato lo stato di emergenza perch\u00e9 il governo possa fare ricorso ai Dpcm. In concreto, tuttavia, i Dpcm emanati dall\u2019esecutivo italiano per far fronte all\u2019emergenza coronavirus hanno trovato la loro legittimazione in atti con forza di legge \u2013 in particolare il decreto legge n. 19 del 25 marzo 2020 (art. 2), che ha sostituito il precedente d.l. n. 6 del 23 febbraio 2020 \u2013 che hanno collegato (art. 1) la possibilit\u00e0 di fare ricorso a questi strumenti alla durata dello stato di emergenza.\n\nPertanto, come ha spiegato a Pagella Politica l\u2019ex presidente della Corte Costituzionale Ugo de Siervo, perch\u00e9 il governo continui a poter emanare i Dpcm \u00e8 s\u00ec opportuno prorogare lo stato di emergenza, che finora \u00e8 stato un loro presupposto, ma non basta. Sar\u00e0 anche necessario che vengano approvati dal Parlamento dei nuovi atti aventi forza di legge (leggi o decreti legge) che autorizzino e legittimino il ricorso ai Dpcm da parte del governo.\n\nRiassumendo: nel nostro Paese lo stato di emergenza \u00e8 stato dichiarato lo scorso 31 gennaio e potrebbe essere esteso almeno fino a ottobre, se non a inizio 2021. Abbiamo per\u00f2 chiarito che questa misura non attribuisce di per s\u00e9 poteri speciali o straordinari al governo, ma solo alla Protezione civile. Il governo ha invece potuto operare tramite i Dpcm in quanto \u00e8 stato autorizzato dal Parlamento a farlo con due diversi decreti-legge (che pure collegano l\u2019autorizzazione all\u2019esistenza dello stato di emergenza).\n\nChiarito questo, ha ragione Meloni nel dire che, in Europa, tutti i Paesi che hanno dichiarato lo stato di emergenza hanno gi\u00e0 dichiarato conclusa la misura?\n\nLo stato di emergenza si declina in diversi modi a seconda dei vari Paesi in cui \u00e8 stato dichiarato, e sotto lo stesso nome possono essere comprese situazioni molto differenti. Nella nostra analisi adottiamo necessariamente un criterio formale, senza andare quindi a verificare le eventuali differenze \u2013 a livello di ordinamenti interni \u2013 tra poteri e facolt\u00e0 che vengono attribuiti a vari governi dalle rispettive dichiarazioni di stato di emergenza. Premesso questo, vediamo quindi in quali Stati \u00e8 cessato e in quali no.\n\nSecondo questi report, i Paesi dell\u2019Ue che hanno formalmente dichiarato lo stato di emergenza sono stati 11: Italia, Spagna, Bulgaria, Estonia, Lettonia, Romania, Finlandia, Lussemburgo, Portogallo, Repubblica Ceca e Slovacchia. La Francia, l\u2019Ungheria e la Lituania hanno attivato misure diverse ma comunque molto simili (rispettivamente lo \u201cstato di urgenza sanitaria\u201d, \u201cstato di pericolo\u201d e un misto tra \u201csituazione estrema\u201d e misure di quarantena).\n\nDurante lo stato di emergenza i diversi governi hanno imposto misure che in condizioni normali sarebbero state considerate estremamente invadenti: chiusura dei confini, obbligo di quarantena, chiusura delle scuole e delle attivit\u00e0 commerciali.\n\nIn generale \u2013 e senza entrare nel merito dei singoli Paesi \u2013 queste decisioni sono state prese dal Presidente in carica o da membri del governo (ad esempio il ministro della Salute) tramite atti legislativi o amministrativi. Ci sono ovviamente le eccezioni: in Romania, ad esempio, sono state emanate diverse ordinanze militari.\n\nIncrociando i dati provenienti dai report del Parlamento europeo e le informazioni fornite da nostri colleghi stranieri, possiamo dire che ad oggi lo stato di emergenza \u2013 in senso stretto \u2013 \u00e8 ancora in vigore solo in Italia. In Lituania \u00e8 in vigore lo stato di \u201csituazione estrema\u201d, che durer\u00e0 fino a una prossima decisione sul punto.\n\nTutti gli altri Paesi che avevano ufficialmente attivato lo stato d\u2019emergenza hanno invece gi\u00e0 dichiarato la fine della misura: il primo a farlo \u00e8 stato il Portogallo, il 4 maggio, mentre l\u2019ultimo \u00e8 stato il Lussemburgo, il 24 giugno.\n\nIn nostri colleghi di Checknews e di Les Surligneurs ci hanno poi confermato che la Francia, che come abbiamo detto ha dichiarato lo stato di \u201curgenza sanitaria\u201d, ha dichiarato conclusa la misura l\u201911 luglio. Il Paese si trova ora in una fase transitoria che durer\u00e0 fino al 30 ottobre.\n\nIl 16 giugno il parlamento ungherese \u2013 controllato per due terzi da Fidesz, il partito dell\u2019attuale primo ministro \u2013 ha poi votato per chiedere a Orban di porre fino allo stato di pericolo, dichiarato l\u201911 marzo e senza una scadenza prefissata, che \u00e8 effettivamente terminato il 18 giugno.\n\nAbbiamo controllato e l\u2019affermazione di Meloni \u00e8 corretta.\n\nDegli 11 Paesi che nell\u2019Unione europea hanno dichiarato formalmente lo stato di emergenza (pi\u00f9 tre Stati \u2013 la Francia, l\u2019Ungheria e la Lituania \u2013 che hanno attivato misure molto simili), tutti tranne Italia e Lituania ne hanno proclamato la cessazione, cominciando dal Portogallo il 3 maggio e finendo con la Francia, l\u201911 luglio. Un\u2019eventuale proroga da parte dell\u2019Italia renderebbe il nostro Paese, almeno in base a quella che \u00e8 la situazione attuale, un\u2019eccezione nella Ue.", "lang": "it"}