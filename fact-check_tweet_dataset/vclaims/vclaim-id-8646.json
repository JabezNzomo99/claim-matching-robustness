{"title": "I governi del PD hanno abbassato la pressione fiscale?", "subtitle": "", "author": "pagellapolitica.it", "date": null, "vclaim_id": "vclaim-id-8646", "url": "https://pagellapolitica.it/dichiarazioni/8109/i-governi-del-pd-hanno-abbassato-la-pressione-fiscale", "vclaim": "\u00abQuando noi abbiamo preso il Governo la pressione fiscale era al 43.6%. Con le nostre leggi di Bilancio \u00e8 scesa al 42.2%\u00bb.\n\nMaria Elena Boschi ha condiviso sul proprio profilo Twitter alcuni dati sulla pressione fiscale. Secondo l\u2019esponente del Partito Democratico, mentre i governi di cui ha fatto parte erano in carica, si \u00e8 assistito a un calo della pressione fiscale di circa un punto e mezzo percentuale.\n\nLa deputata ha ricoperto il ruolo di Ministro per le Riforme costituzionali e per i rapporti con il parlamento durante il governo Renzi (febbraio 2014 - dicembre 2016) ed \u00e8 stata Sottosegretario alla presidenza del Consiglio per il governo Gentiloni (dicembre 2016-giugno 2018).\n\nIn assenza di dettagli temporali da parte dell\u2019ex ministro, possiamo quindi supporre che il periodo cui fa riferimento l\u2019esponente PD sia quello che l\u2019ha vista impegnata al governo e, quindi, quello compreso tra il 2014 e il 2018.\n\nCome abbiamo gi\u00e0 avuto modo di sottolineare in una precedente analisi, negli ultimi anni il calcolo della pressione fiscale pu\u00f2 portare a risultati diversi. Il punto cruciale \u00e8 come considerare la misura degli \u201c80 euro\u201d. Se, infatti, si considera il bonus fiscale introdotto dal governo Renzi come una riduzione delle imposte, la pressione fiscale diminuisce. Se non vengono considerati cos\u00ec, ma come una maggiore spesa dello Stato, la pressione fiscale cambia e risulta pi\u00f9 alta. Le norme contabili europee imporrebbero di non conteggiare gli 80 euro come una riduzione delle tasse ma come maggiori spese.\n\nNegli anni, la stessa nota di aggiornamento del DEF ha fatto una distinzione tra la pressione fiscale \u201cin senso stretto\u201d e quella al netto del bonus degli 80 euro. Vediamo ora come Maria Elena Boschi ha calcolato la pressione fiscale e se, nel riportare i dati che cita, ha mantenuto una distinzione.\n\nLa al DEF per il 2018, pubblicata lo scorso aprile, conferma il dato riportato dall\u2019esponente Pd. Qui, per\u00f2, a differenza del caso precedente, emerge come il valore non sia pi\u00f9 una stima che teneva conto del bonus degli 80 euro, ma corrisponda alla pressione fiscale \u201cgenerale\u201d (42,2%). La pressione fiscale al netto degli 80 euro, invece, scendeva ulteriormente (41,7%). I dati sono ripresi anche dal recente dossier di economia e finanza realizzato dal Servizio Studi del Dipartimento Bilancio e pubblicato lo scorso giugno.\n\nQuindi, i dati ufficiali riportano per il 2018 (periodo che ha visto Maria Elena Boschi e il governo Gentiloni impegnati per i soli primi mesi dell'anno), una stima della pressione fiscale pari al 42,2%. Possiamo quindi affermare che, tra il 2014 e il 2017, senza considerare il bonus degli 80 euro, la pressione fiscale abbia visto un calo di 1,4 punti percentuali (dal 43,6% al 42,2%).\n\nL\u2019Organizzazione per la Cooperazione e lo Sviluppo Economico (OCSE, o OECD secondo la sigla inglese) raccoglie diverse informazioni e dati riguardo la tassazione nei suoi 36 Stati membri. L'ultimo anno disponibile \u00e8 il 2016.\n\nI Paesi che, per il 2016, registravano i valori pi\u00f9 bassi erano il Messico (17,2 per cento), il Cile (20,4 per cento) e l'Irlanda (23,0 per cento). Sono esclusi dalla tabella due Paesi per i quali non sono stati raccolti i dati: l'Australia e il Giappone.\n\nI dati Istat mostrano come nel 2014 (primo anno del governo Renzi e periodo in cui Maria Elena Boschi ha ricoperto il ruolo di Ministro per le riforme costituzionali e per i rapporti con il Parlamento) la pressione fiscale era in effetti pari al 43,6 per cento. Negli anni, poi, nonostante le polemiche circa l'includere o meno nel calcolo il \u201cbonus 80 euro\u201d, la pressione fiscale ha visto una leggera diminuzione. I dati relativi al 2017 e le stime recenti relative al 2018 confermano quanto affermato dall'esponente del PD: ad oggi, \u00e8 lecito parlare di una pressione fiscale al 42,2% anche senza tener conto dell\u2019effetto degli 80 euro. Maria Elena Boschi merita un \u201cVero\u201d.", "lang": "it"}