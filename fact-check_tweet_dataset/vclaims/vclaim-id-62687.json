{"title": "Nie, to zdj\u0119cie to fotomonta\u017c", "subtitle": "Na Facebooku pojawi\u0142o si\u0119 zdj\u0119cie, na kt\u00f3rym wida\u0107 prezydenta Warszawy w towarzystwie genera\u0142a Wojciecha Jaruzelskiego. To fotomonta\u017c. Zdj\u0119cie pochodzi z 2008 r. i przedstawia by\u0142ego dow\u00f3dc\u0119 wojskowego razem z c\u00f3rk\u0105 - Monik\u0105 Jaruzelsk\u0105.", "author": "sprawdzam.afp.com", "date": "2020-05-21T09:40:43+02:00", "vclaim_id": "vclaim-id-62687", "url": "https://sprawdzam.afp.com/nie-zdjecie-fotomontaz", "vclaim": "Nie, to zdj\u0119cie to fotomonta\u017c\n\nNa Facebooku pojawi\u0142o si\u0119 zdj\u0119cie, na kt\u00f3rym wida\u0107 prezydenta Warszawy w towarzystwie genera\u0142a Wojciecha Jaruzelskiego. To fotomonta\u017c. Zdj\u0119cie pochodzi z 2008 r. i przedstawia by\u0142ego dow\u00f3dc\u0119 wojskowego razem z c\u00f3rk\u0105 - Monik\u0105 Jaruzelsk\u0105.\n\nZdj\u0119cie zosta\u0142o udost\u0119pnione na Facebooku 18 maja. Post ma 50 udost\u0119pnie\u0144 i ponad 300 wy\u015bwietle\u0144 - \u201eMistrz i ucze\u0144? Wojciech Jaruzelski i Rafa\u0142 Trzaskowski - by\u0142y prezydent i niedosz\u0142y prezydent\u201d - czytamy w po\u015bcie. Zdj\u0119cie udost\u0119pni\u0142 Marek Kwitek, pose\u0142 PiS z Sandomierza.\n\nZdj\u0119cie to fotomonta\u017c. Zza g\u0142owy Rafa\u0142a Trzaskowskiego wida\u0107 wystaj\u0105ce blond w\u0142osy. Orygina\u0142 uda\u0142o nam si\u0119 odnale\u017a\u0107, dzi\u0119ki programowi TinEye.\n\nAutorem zdj\u0119cia jest Alik Keplicz. Fotografia by\u0142a wykonana w 2008 r. dla agencji AP.\n\nNa zdj\u0119ciu obok genera\u0142a Jaruzelskiego stoi jego c\u00f3rka, Monika Jaruzelska. Fotografia by\u0142a wykonana podczas pogrzebu Mieczys\u0142awa Rakowskiego w 2008 r. W tym czasie Trzaskowski by\u0142 doradc\u0105 delegacji Platformy Obywatelskiej w Parlamencie Europejskim, a rok p\u00f3\u017aniej z listy tego ugrupowania uzyska\u0142 mandat eurodeputowanego.\n\nMarek Kwitek opublikowa\u0142 w \u015brod\u0119 rano o\u015bwiadczenie, w kt\u00f3rym \u201ewyrazi\u0142 ubolewanie za rozpowszechnianie fotomonta\u017cu\u201d. T\u0142umaczy\u0142 te\u017c, \u017ce nie by\u0142 jego autorem, a zdj\u0119cie znalaz\u0142 na Facebooku.\n\nRafa\u0142 Trzaskowski jest prezydentem Warszawy. W po\u0142owie maja po uprzedniej rezygnacji Ma\u0142gorzaty Kidawy-B\u0142o\u0144skiej, zosta\u0142 og\u0142oszony kandydatem Koalicji Obywatelskiej w wyborach prezydenckich 2020 r.\n\nGenera\u0142 Wojciech Jaruzelski w latach 1968-1983 by\u0142 ministrem obrony, a od 1981 przez cztery lata prezesem rady ministr\u00f3w. By\u0142 r\u00f3wnie\u017c I sekretarzem Polskiej Zjednoczonej Partii Robotniczej. B\u0119d\u0105c przewodnicz\u0105cym Wojskowej Rady Ocalenia Narodowego w 1981 r. pos\u0142a\u0142 czo\u0142gi na ulice polskich miast.\n\nBy\u0142 g\u0142\u00f3wnym animatorem obrad Okr\u0105g\u0142ego Sto\u0142u, cho\u0107 on sam nie uczestniczy\u0142 w jego obradach. Po 1990 wycofa\u0142 si\u0119 z \u017cycia politycznego. Zmar\u0142 w 2014 r., w Warszawie.", "lang": "pl"}