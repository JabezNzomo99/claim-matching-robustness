{"title": "In Italia si pu\u00f2 essere assolti dal reato di stalking pagando una piccola somma?", "subtitle": "\"Solo 1.500 euro per essere assolti\", denunciano due senatrici di Mdp. Abbiamo verificato questa dichiarazione", "author": "www.agi.it", "date": null, "vclaim_id": "vclaim-id-6307", "url": "https://www.agi.it/fact-checking/stalking_processo_assoluzione_riforma_orlando-2226371/news/2017-10-07/", "vclaim": "\u200bLe senatrici Doris Lo Moro e Maria Cecilia Guerra (Mdp \u2013 Articolo 1) hanno scritto lo scorso 5 ottobre una nota in cui denunciano: \u201cSolo 1500 euro per essere assolti dal reato di stalking a dispetto del parere della vittima. Dal Tribunale di Torino viene oggi una sentenza che dimostra come avessimo ragione a dichiarare forte e chiaro che anche il reato di stalking, sia pure nelle forme considerate non violente, avrebbe finito per cadere nel campo di applicazione della riforma Orlando che prevede l\u2019estinzione di alcune tipologie di reato a fronte del pagamento di una cifra congrua\u201d.\n\nLa sentenza a cui fanno riferimento Lo Moro e Guerra \u00e8 quella del 2 ottobre scorso del Tribunale di Torino, emessa dal giudice per l\u2019udienza preliminare (gup) Rosanna La Rosa. \u00c8 una sentenza \u201cdi non doversi procedere\u201d nei confronti dell\u2019imputato, in quanto il reato - un caso di stalking senza violenze e minacce gravi - si \u00e8 estinto per \u201ccondotte riparatorie\u201d.\n\nLo Moro e Guerra hanno sostanzialmente ragione nell\u2019indicare la riforma Orlando quale responsabile di questo esito. Anche se, per essere precisi, parlare di \u201cassoluzione\u201d per una sentenza \u201cdi non doversi procedere\u201d \u00e8 formalmente scorretto.\n\nCome si legge ancora nella sentenza, \u201cla norma introdotta dall\u2019art. 1 comma 1 della legge 103/2017 [la riforma Orlando, ndR.] prevede che nei casi di procedibilit\u00e0 a querela soggetta a remissione, il giudice dichiara estinto il reato, sentite le parti e la persona offesa, quando l\u2019imputato ha riparato interamente [\u2026] il danno cagionato dal reato, mediante le restituzioni o il risarcimento, e ha eliminato, ove possibile, le conseguenze dannose o pericolose del reato\u201d.\n\nI reati a querela sono quelli che necessitano di una denuncia per essere perseguiti. Senza la denuncia non \u00e8 possibile per il Pm procedere. L\u2019idea che ci sta dietro \u00e8 che alcuni comportamenti in teoria offensivi, come ad esempio minacce non molto gravi, vadano perseguiti solo se la vittima ritiene che siano davvero intollerabili.\n\nIl discorso \u00e8 pi\u00f9 complicato nel caso della violenza sessuale (art. 609 bis c.p.) che - a meno che non si tratti di under 14, o l\u2019accusato non sia un pubblico ufficiale o altri casi specifici - \u00e8 procedibile solo a querela di parte (art 609 septies c.p.).\n\nIn questo caso il legislatore ha voluto soprattutto tutelare la libert\u00e0 di autodeterminazione della vittima. Nel caso di due adulti che fanno sesso, non si \u00e8 ritenuto opportuno chiedere ai pubblici ministeri di indagare se ci sia violenza o meno, nella totale assenza di una denuncia.\n\nIl caso di violenza sessuale, in particolare, \u00e8 un reato cosiddetto \u201ca querela non remissibile\u201d. Ovvero, una volta denunciato, non \u00e8 pi\u00f9 possibile per l\u2019accusatore ritirare la querela e fermare la macchina della giustizia.\n\nCi sono alcuni casi, per\u00f2, in cui lo stalking \u00e8 procedibile d\u2019ufficio: \u201cse il fatto \u00e8 commesso nei confronti di un minore o di una persona con disabilit\u00e0 [\u2026], nonch\u00e9 quando il fatto \u00e8 connesso con altro delitto per il quale si deve procedere d'ufficio\u201d.\n\nNon solo. La querela non \u00e8 remissibile \u201cse il fatto \u00e8 stato commesso mediante minacce reiterate nei modi di cui all'articolo 612, secondo comma\u201d, cio\u00e8 con minaccia grave o (art. 339 c.p.) fatta da pi\u00f9 persone, o con le armi, o da persone mascherate, o per lettera anonima e cos\u00ec via.\n\nQuando erano state mosse critiche \u2013 in particolare da parte dei sindacati \u2013 alla riforma Orlando per il suo impatto proprio sul reato di stalking, il Pd aveva risposto il 28 giugno scorso per bocca di Gennaro Migliore: \u201cCircola in queste ore un ingiustificato allarme, diffuso dai responsabili di Cgil, Cisl e Uil, di depenalizzazione dello #stalking. \u00c8 una notizia falsa. La riforma del #processopenale - che rende possibile l'estinzione del reato in caso di riparazione del danno - si applica solo ai reati procedibili a querela remissibile. Certamente non per lo stalking\u201d.\n\nLe senatrici di Mdp \u2013 Articolo 1 Lo Moro e Guerra hanno dunque ragione. La situazione \u2013 paventata dai critici subito dopo l\u2019entrata in vigore della riforma, e su cui il ministro Orlando aveva promesso si sarebbe intervenuti \u2013 si \u00e8 verificata: a causa delle nuove disposizioni inserite nel codice penale, un soggetto colpevole di stalking (non grave) ha estinto il processo pagando una somma riparatrice.", "lang": "it"}