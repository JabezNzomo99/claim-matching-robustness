{"title": "\u2018T\u00ebrheqja Taktike\u2019 e Presidentit", "subtitle": "", "author": "kallxo.com", "date": null, "vclaim_id": "vclaim-id-21694", "url": "https://kallxo.com/krypometer/terheqja-taktike-e-presidentit/", "vclaim": "Presidenti Hashim Tha\u00e7i ka nd\u00ebrruar q\u00ebndrim sa i p\u00ebrket transformimit t\u00eb FSK-s\u00eb n\u00eb ushtri. Nj\u00eb muaj m\u00eb her\u00ebt ai insistonte se transformimi do t\u00eb ndodh\u00eb me ndryshime ligjore, nd\u00ebrsa tash thot\u00eb se kjo do t\u00eb b\u00ebhet me an\u00eb t\u00eb ndryshimeve kushtetuese.\n\n\u201c.. p\u00ebr tre vjet me radh\u00eb jemi munduar ta koordinojm\u00eb k\u00ebt\u00eb veprim me deputet\u00ebt e komunitetit serb q\u00eb jetojn\u00eb n\u00eb Kosov\u00eb, por ata e kan\u00eb b\u00ebr\u00eb t\u00eb qart\u00eb se kurr\u00eb nuk do t\u00eb votojn\u00eb ndryshimet kushtetuese p\u00ebr themelimin e ushtris\u00eb s\u00eb Kosov\u00ebs. Mir\u00ebpo, ritheksoj se iniciativa ligjore p\u00ebr ndryshimin e mandatit t\u00eb FSK-s\u00eb, duhet t\u00eb vazhdoj\u00eb n\u00eb p\u00ebrputhje me legjislacionin n\u00eb fuqi dhe pa vonesa t\u00eb m\u00ebtejshme\u201d, kishte th\u00ebn\u00eb Presidenti.\n\nNd\u00ebrkoh\u00eb q\u00eb ai deklarohej q\u00eb transformimi do t\u00eb ndodh\u00eb me ndryshime ligjore, NATO e SHBA thonin se transformimi duhet t\u00eb b\u00ebhet vet\u00ebm me ndryshime kushtetuese. Madje partner\u00ebt strategjik kishin deklaruar se n\u00ebse Kosova b\u00ebn\u00eb ushtrin\u00eb nj\u00ebansh\u00ebm, mb\u00ebshtetja nd\u00ebrkomb\u00ebtare do t\u00eb rishqyrtohet.", "lang": "sq"}