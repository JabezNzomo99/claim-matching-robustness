{"title": "Quante tasse pagate dai lombardi restano in Lombardia?", "subtitle": "", "author": "pagellapolitica.it", "date": null, "vclaim_id": "vclaim-id-9501", "url": "https://pagellapolitica.it/dichiarazioni/7942/quante-tasse-pagate-dai-lombardi-restano-in-lombardia", "vclaim": "Il 22 ottobre i cittadini di Lombardia e Veneto saranno chiamati a votare in un referendum consultivo per ottenere maggiore autonomia per le due regioni. Il referendum \u00e8 stato promosso e fortemente voluto dalla Lega Nord, che governa le regioni settentrionali con le giunte guidate da Roberto Maroni e Luca Zaia.\n\nUno dei temi su cui investe maggiormente la campagna per il \u201cS\u00ec\u201d \u00e8 quello economico: secondo diverse dichiarazioni dei governatori regionali, e non solo, alla fine del processo di revisione delle competenze di Lombardia e Veneto potr\u00e0 restare una parte consistente delle tasse pagate dai cittadini delle due regioni.\n\nLa cifra nominata pi\u00f9 spesso da Roberto Maroni per il cosiddetto \u201cresiduo fiscale\u201d - la differenza tra quante risorse vanno dalla Regione verso lo Stato centrale e quante spese \u201ctornano\u201d nel territorio - \u00e8 di 54 miliardi di euro l\u2019anno. \u00c8 stata ripetuta di recente anche da Matteo Salvini, il leader nazionale della Lega Nord (qui al minuto 27\u2019 01\u2019\u2019), e si ritrova anche nel materiale informativo presente sul sito istituzionale lombardo. Ma \u00e8 una cifra corretta?\n\nNell\u2019idea della riforma, veniva introdotto un \u201cregionalismo differenziato\u201d, che avrebbe delegato con il tempo, alle varie regioni che ne avessero fatto richiesta, nuove competenze. L\u2019attuazione del \u201cregionalismo differenziato\u201d si \u00e8 rivelata per\u00f2 molto difficile fin da subito, e di fatto fino ad oggi - ad oltre 15 anni dalla riforma - nessuna regione \u00e8 riuscita ad ottenere pi\u00f9 competenze.\n\nMolte regioni hanno avviato l\u2019iter o annunciato di farlo: ne ha parlato pochi mesi fa anche il governatore dell\u2019Emilia-Romagna Stefano Bonaccini. Tra le pi\u00f9 persistenti ci sono state sicuramente Lombardia e Veneto, che hanno fatto i primi passi in quella direzione oltre dieci anni fa.\n\nIl referendum serve insomma soprattutto a dare mandato ai governi locali di riprendere i negoziati con pi\u00f9 forza. I promotori del referendum dicono che \u00e8 stata anche la lentezza e inefficacia dei tentativi passati a rendere necessaria la consultazione. Non ci sono insomma conseguenze concrete certe in caso di vittoria del \u201cS\u00ec\u201d, ma gli stessi favorevoli dicono che \u201cse vincesse il no non si creerebbero le condizioni politiche per iniziare un\u2019altra negoziazione con lo Stato\u201d.\n\nCalcolare quante tasse pagate dai cittadini (le tasse sono la maggior parte delle risorse che vanno verso lo Stato centrale) \u201crestino\u201d sul territorio non \u00e8 per niente facile, come ha sottolineato ad esempio un articolo recente di Paolo Balduzzi su . L\u2019autore fa gli esempi della spesa per la difesa, pi\u00f9 consistente nelle regioni di confine per ovvi motivi, o di quella per organi come la Corte Costituzionale. Sono istituzioni e funzioni dello Stato centrale di cui si servono e beneficiano anche i cittadini lombardi e veneti, senza che si possa stabilire in modo definitivo quanti soldi pagati da loro vadano a finanziarli.\n\nDifficile, insomma, arrivare a una cifra certa. Aggiungiamo che molti fattori incidono sulla disparit\u00e0 tra entrate e spese: come \u00e8 fatta l\u2019economia regionale (la presenza di agricoltura sussidiata porta pi\u00f9 risorse nella regione) quali sono le caratteristiche demografiche della regione, quanto \u00e8 grande il territorio e cos\u00ec via.\n\nMa, in definitiva, c\u2019\u00e8 consenso sul fatto che quasi tutte le regioni del Centro-Nord negli ultimi anni hanno fatto un trasferimento netto di risorse verso lo Stato centrale (con l\u2019eccezione di Umbria, Liguria e Valle d\u2019Aosta), mentre le regioni del Sud e le Isole hanno ricevuto pi\u00f9 risorse di quante ne abbiano trasferite. Stabilire precisamente quanto, per\u00f2, non \u00e8 cos\u00ec semplice.\n\nIl governatore della Lombardia Roberto Maroni ha detto che la differenza tra le tasse pagate dai cittadini lombardi e quanto speso dallo Stato nella sua regione, il cosiddetto \u201cresiduo fiscale\u201d, \u00e8 di 54 miliardi. Si tratta per\u00f2 di una stima dell\u2019istituto di ricerca regionale e non di una cifra certa: esistono valutazioni molto differenti, che si distanziano per decine di miliardi. \u201cN\u00ec\u201d per il governatore leghista.", "lang": "it"}