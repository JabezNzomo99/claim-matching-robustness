{"title": "Cosa prevede davvero il Global compact e quali rischi ci sarebbero per l'Italia", "subtitle": "Due le accuse all'accordo: Salvini dice che equiparerebbe migranti economici e rifugiati politici. Meloni ritiene che sancirebbe l'invasione dell'Italia. Abbiamo controllato", "author": "www.agi.it", "date": "2018-11-29T07:00+0100", "vclaim_id": "vclaim-id-14420", "url": "https://www.agi.it/fact-checking/global_migration_compact-4683455/news/2018-11-29/", "vclaim": "Il ministro dell\u2019Interno e vicepremier Matteo Salvini, nella conferenza stampa alla Camera del 27 novembre, ha dichiarato (min. 7.57): \u201cIo sono assolutamente contrario al Global Compact (\u2026). Non vedo perch\u00e9 mettere sullo stesso piano i migranti cosiddetti economici e i rifugiati politici\u201d.\n\nQuesto tema \u00e8 stato negli ultimi giorni al centro del dibattito politico, dopo che Fratelli d\u2019Italia ha fatto esplodere la questione accusando il governo di \u201csancire l\u2019invasione dell\u2019Italia\u201d \u2013 e di \u201cschierarsi con Soros\u201d \u2013 firmando il Global Compact.\n\nOltre a Salvini, altri esponenti leghisti di primo piano si sono dissociati dall\u2019accordo e hanno prospettato con la sua ratifica il rischio di una \u201cimmigrazione incontrollata\u201d.\n\nLa necessit\u00e0 di un simile strumento era stata evidenziata a settembre 2016, quando era stata adottata la Dichiarazione di New York su migranti e rifugiati. Il Global Compact ha iniziato il suo percorso ad aprile 2017 e la sua adozione dovrebbe teoricamente arrivare il 10 e 11 dicembre 2018, in una conferenza intergovernativa che si terr\u00e0 a Marrakech (Marocco) nella cornice dell\u2019Assemblea generale dell\u2019Onu.\n\nAlla fine del punto 3 del Preambolo si legge che \u201cmigranti e rifugiati possono affrontare diverse sfide comuni e vulnerabilit\u00e0 simili\u201d, ma al punto 4 le due posizioni vengono nettamente distinte. Si legge infatti: \u201cRifugiati e migranti hanno diritto agli stessi diritti umani universali e libert\u00e0 fondamentali (\u2026) tuttavia migranti e rifugiati sono gruppi distinti, regolati da sistemi legali differenti. Solo i rifugiati hanno diritto a una specifica protezione internazionale definita dalle norme internazionali sui rifugiati\u201d. Il Global Compact si occupa dei migranti nel complesso.\n\nDunque non \u00e8 vero che questi e i rifugiati vengano messi sullo stesso piano, se non per il rispetto di quei diritti umani e libert\u00e0 fondamentali che sono gi\u00e0 riconosciuti internazionalmente a tutti gli esseri umani.\n\nL\u2019obiettivo numero 4 mira ad assicurare che tutti i migranti siano in possesso di documenti legali di identit\u00e0, il numero 5 promuove i canali regolari di immigrazione, il numero 6 contrasta lo sfruttamento dei lavoratori immigrati (che fanno cos\u00ec concorrenza sleale agli autoctoni). L\u2019obiettivo numero 9 \u00e8 \u201crafforzare la risposta transnazionale al traffico di migranti\u201d.\n\nGli altri obiettivi che non abbiamo citato mirano a migliorare la vita dei migranti, in particolar modo di quelli regolari ma non solo, rendendo pi\u00f9 facili il riconoscimento dei loro titoli di studio o professionali nei Paesi di arrivo, facilitando le rimesse economiche verso i Paesi di origine, garantendo loro un trattamento umano \u2013 in cui la detenzione per l\u2019eventuale ingresso illegale sia l\u2019extrema ratio \u2013 combattendo il razzismo e le percezioni distorte.\n\nCome abbiamo visto il Global Compact \u00e8 un accordo non vincolante che non viola la sovranit\u00e0 degli Stati, e gi\u00e0 solo questo basterebbe a smentire la tesi di chi sostiene che in questo modo l\u2019Italia si apra a un\u2019invasione di immigrati. Il Global Compact sar\u00e0 infatti solo un accordo-cornice, in base al quale l\u2019Italia \u2013 se vorr\u00e0 \u2013 potr\u00e0 siglare degli accordi bilaterali o multilaterali con altri Stati, in una cornice di principi e obbiettivi comuni, per meglio regolare il fenomeno migratorio.\n\nIl suo contenuto, poi, non solo smentisce la tesi di Salvini secondo cui equiparerebbe rifugiati e migranti, ma rende ancora pi\u00f9 palese l\u2019infondatezza della \u201ctesi dell\u2019invasione\u201d. Il Global Compact mira infatti a contrastare l\u2019immigrazione in generale, limitando le cause che spingono le persone ad abbandonare i propri Paesi, e in particolare quella irregolare, rafforzando anche gli accordi di rimpatrio. \u00c8 vero che chieda agli Stati un trattamento pi\u00f9 umano di tutti i migranti, anche irregolari, ma questo non pu\u00f2 essere considerato un incentivo \u201call\u2019invasione\u201d.\n\nA queste stesse conclusioni sono giunti anche i colleghi fact-checkers tedeschi di Correctiv e quelli francesi di AFP, analizzando dichiarazioni o notizie di partenza analoghe a quelle qui prese in considerazione.\n\nIl Global Compact non crea alcun rischio di invasione dei migranti, in generale, e in particolare non opera alcuna equiparazione tra rifugiati e migranti economici. Meloni e Salvini, tra gli altri, hanno dunque torto.", "lang": "it"}