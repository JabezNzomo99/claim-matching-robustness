{"title": "Nei, en somalisk familie kj\u00f8pte ikke mobiler for 59 000 kroner med Nav-rekvisisjon hos Power", "subtitle": "Facebook-profilen historien f\u00f8rst ble delt fra, ser ut til \u00e5 v\u00e6re falsk.", "author": "www.faktisk.no", "date": null, "vclaim_id": "vclaim-id-33344", "url": "https://www.faktisk.no/faktasjekker/Me6/nei-en-somalisk-familie-kjopte-ikke-mobiler-for-59-000-kroner-med-nav-rekvisisjon-hos-power", "vclaim": "En historie om elektrobutikken Power har blitt mye delt p\u00e5 Facebook de siste dagene. If\u00f8lge historien skal en somalisk familie p\u00e5 fem ha kj\u00f8pt seg mobiltelefoner for 59 000 kroner med rekvisisjon fra Nav. Det st\u00e5r ingenting om hvor dette skal ha skjedd.\n\nFaktisk.no har f\u00e5tt sp\u00f8rsm\u00e5l fra flere som lurer p\u00e5 om historien er sann. Den hadde blitt delt over 1100 ganger, f\u00f8r en av dem med flest delinger slettet Facebook-innlegget sitt.\n\nEtter det Faktisk.no har klart \u00e5 finne ut, ble historien f\u00f8rst delt av profilen Robert Robertson i gruppen \u00abFedrelandet viktigst\u00bb fredag 5. oktober:\n\n\u00abFedrelandet viktigst\u00bb har i overkant av 16 000 medlemmer, og i gruppen deles og diskuteres i hovedsak muslim- og innvandringsfiendtlige saker. Historien fra Power ble ikke s\u00e5 mye delt fra denne gruppen, men den utl\u00f8ste en rekke nedsettende kommentarer om innvandrere.\n\nFaktisk.no har fors\u00f8kt \u00e5 komme i kontakt med Robert Robertson p\u00e5 Facebook, uten resultat. Vi har ogs\u00e5 ringt Lyconet, som Robertson oppgir som arbeidsgiver. Lyconet avviser at de har en ansatt med dette navnet.\n\nUnders\u00f8kelser Faktisk.no har gjennomf\u00f8rt, gj\u00f8r at vi med stor sannsynlighet kan fastsl\u00e5 at Robert Robertson er en falsk profil. For eksempel finner vi ingen i Folkeregisteret som passer med opplysningene han har gitt om seg selv p\u00e5 Facebook.\n\nSkikkelig fart p\u00e5 historien fra Power ble det f\u00f8rst da St\u00e5le Eriksen delte den p\u00e5 Facebook mandag 8. oktober. Eriksen sto p\u00e5 listen til det sterkt innvandringskritiske partiet Alliansen ved stortingsvalget i 2017.\n\nDagen f\u00f8r denne faktasjekken ble publisert, hadde historien blitt delt rundt 1100 ganger fra Eriksens side. Han har n\u00e5 slettet Facebook-innlegget.\n\nMens Robert Robertson skrev som om historien var selvopplevd, skrev Eriksen at det var en Facebook-venn som sto bak den somaliske familien i k\u00f8en p\u00e5 Power:\n\nBortsett fra noen spr\u00e5klige endringer, er historien identisk med den Robertson la ut tre dager tidligere. Faktisk.no har ringt og sendt meldinger til St\u00e5le Eriksen uten \u00e5 f\u00e5 svar. I kommentarfeltet p\u00e5 det n\u00e5 slettede innlegget, ble han spurt av andre om hvilken Power-butikk dette skal ha skjedd p\u00e5. Det svarte ikke Eriksen p\u00e5.\n\nEtter at Faktisk.no tok kontakt, oppdaterte Eriksen det opprinnelige Facebook-innlegget sitt:\n\nHer skrev han at han har lagt ut historien for en Facebook-venn, som ikke \u00f8nsket navnet sitt kjent. Eriksen skrev ogs\u00e5 at han hadde blitt kontaktet av flere aviser, men at han ikke \u00f8nsket \u00e5 kommentere utover det som sto i Facebook-innlegget.\n\nSiden ingen av Facebook-innleggene sier noe om hvilken Power-butikk hendelsen angivelig fant sted hos, har Faktisk.no kontaktet Power Norge AS sentralt. Markedssjef Elizabeth Gill skriver i en e-post at de ikke kjenner til denne saken utover Facebook-innlegget:\n\n\u2013 Vi har s\u00f8kt i alle v\u00e5re systemer og finner ingen bilag p\u00e5 dette kj\u00f8pet. Kj\u00f8pet er trolig gjort et annet sted.\n\nPower Norge AS eier imidlertid bare 63 av de 120 Power-butikkene i Norge. De resterende 57 er franchisebutikker, som ikke ligger inne i systemet til Power Norge AS. Faktisk.no har derfor kontaktet alle disse butikkene og spurt om de har solgt mobiltelefoner for 59 000 kroner mot en Nav-rekvisisjon i oktober.\n\nAlle de 57 franchisebutikkene avkrefter at en slik handel har skjedd hos dem. Dermed kan vi fastsl\u00e5 at historien, slik den er fortalt, ikke stemmer.\n\nFlere av de ansatte Faktisk.no snakket med fortalte uoppfordret at Nav aldri ville gitt rekvisisjon p\u00e5 et s\u00e5 stort bel\u00f8p. Deres erfaring var at i de tilfellene Nav dekker mobiltelefon p\u00e5 denne m\u00e5ten, var det snakk om langt billigere telefoner enn nyere modeller av Iphone.\n\nDet er de lokale Nav-kontorene som utbetaler st\u00f8nad til livsopphold etter sosialtjenesteloven \u00a7 18. St\u00f8naden skal sikre den enkelte et forsvarlig livsopphold, og Nav gj\u00f8r en konkret og individuell vurdering av hvilke utgifter som er n\u00f8dvendige for \u00e5 sikre dette.\n\nSiden vi ikke vet hvilket Nav-kontor som skal ha gitt rekvisisjon til \u00e5 kj\u00f8pe mobiltelefoner for 59 000 kroner, har vi kontaktet Nav sentralt. I en e-post bekrefter fagavdelingen p\u00e5 generelt grunnlag at Nav kan dekke utgifter til kj\u00f8p av mobiltelefon.\n\n\u2013 De som mottar \u00f8konomisk st\u00f8nad skal kunne kommunisere med andre og holde seg oppdatert p\u00e5 det som skjer i samfunnet via vanlige medier- og kommunikasjonskanaler. Utgiftene kan for eksempel dekke mobiltelefon og en n\u00f8ktern telefonbruk, skriver Nav.\n\nFagavdelingen bekrefter ogs\u00e5 at Nav i noen tilfeller gir st\u00f8nad i form av rekvisisjon:\n\n\u2013 Ja, i noen tilfeller kan Nav gj\u00f8re det. Vi vil presisere at \u00f8konomisk st\u00f8nad som hovedregel skal gis i form av bidrag, det vil si penger som personen selv kan styre og disponere.\n\n\u00c5 gi \u00f8konomisk st\u00f8nad i form av rekvisisjon, kan if\u00f8lge fagavdelingen bare gj\u00f8res der Nav-kontoret etter en konkret vurdering kommer til at personen ikke vil bruke st\u00f8naden til det den er ment \u00e5 brukes til.\n\n\u2013 Nav-kontoret m\u00e5 v\u00e6re bevisst p\u00e5 at det \u00e5 gi st\u00f8nad i form av rekvisisjon, r\u00f8per et klientforhold. Det b\u00f8r utformes ordninger som gj\u00f8r det minst mulig byrdefullt og stigmatiserende for brukeren, skriver fagavdelingen i Nav.\n\u2022 Det er ingenting som tyder p\u00e5 at denne historien er sann.\n\u2022 Facebook-innlegget som er mest delt, er n\u00e5 slettet.\n\u2022 Power Norge AS finner ikke et slikt kj\u00f8p i noen av sine 63 kjedebutikker.\n\u2022 Ogs\u00e5 de 57 franchisebutikkene til Power avviser at et slikt kj\u00f8p har skjedd hos dem.\n\u2022 Historien ble f\u00f8rst delt fra det som h\u00f8yst sannsynlig er en falsk profil i den muslim- og innvandringsfiendtlige Facebook-gruppen \u00abFedrelandet viktigst\u00bb.\n\u2022 Mannen som videreformidlet historien slik at den ble delt over 1100 ganger, var stortingskandidat fra det islamkritiske partiet Alliansen ved forrige valg.\n\u2022 Verken han eller personen som delte historien f\u00f8rst, har svart p\u00e5 Faktisk.no sine sp\u00f8rsm\u00e5l om hvor dette skal ha skjedd.\n\u2022 Ansatte p\u00e5 Power sier at Nav-rekvisisjoner typisk dekker billige mobiltelefoner og ikke nyere modeller av Iphone.", "lang": "no"}