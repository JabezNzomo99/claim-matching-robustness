{"title": "Ilu s\u0119dzi\u00f3w TK poprzednich kadencji ma do\u015bwiadczenie polityczne?", "subtitle": "Ilu s\u0119dzi\u00f3w TK poprzednich kadencji ma do\u015bwiadczenie polityczne? Odpowied\u017a znajdziecie w naszej analizie wypowiedzi Jaros\u0142awa Kaczy\u0144skiego.", "author": "demagog.org.pl", "date": null, "vclaim_id": "vclaim-id-62600", "url": "https://demagog.org.pl/wypowiedzi/ilu-sedziow-tk-poprzednich-kadencji-ma-doswiadczenie-polityczne/", "vclaim": "Wypowied\u017a Jaros\u0142awa Kaczy\u0144skiego oceniamy jako manipulacj\u0119. Stwierdzi\u0142 on bowiem, \u017ce koalicja PO-PSL dzia\u0142a\u0142a w ten sam spos\u00f3b, w jaki post\u0105pi\u0142 PiS, wybieraj\u0105c na s\u0119dziego Trybuna\u0142u Konstytucyjnego Bart\u0142omieja Socha\u0144skiego, kt\u00f3rego kandydatura zosta\u0142a zaproponowana przez cz\u0142onk\u00f3w KP Prawo i Sprawiedliwo\u015b\u0107.\n\nRzeczywi\u015bcie, zar\u00f3wno PiS, jak i wcze\u015bniej PO-PSL, wybierali na s\u0119dzi\u00f3w osoby, kt\u00f3rych kandydatury sami wysun\u0119li. Istotna r\u00f3\u017cnica polega na tym, \u017ce Bart\u0142omiej Socha\u0144ski nale\u017ca\u0142 do PiS. Sejm VI i VII kadencji nie wybra\u0142 do TK \u017cadnej osoby, o kt\u00f3rej wiadomo by\u0142oby, \u017ce by\u0142a cz\u0142onkiem partii rz\u0105dz\u0105cej, a tylko o dw\u00f3ch s\u0119dziach, Andrzeju Rzepli\u0144skim i Leonie Kieresie, mo\u017cna powiedzie\u0107, \u017ce byli zaanga\u017cowani politycznie. W przypadku wcze\u015bniejszych kadencji sejmu niekt\u00f3rzy z wybranych s\u0119dzi\u00f3w byli zwi\u0105zani z polityk\u0105 w r\u00f3\u017cnym stopniu. Z pewno\u015bci\u0105 jednak nie wszyscy wybierani s\u0119dziowie byli cz\u0142onkami partii rz\u0105dz\u0105cych, a to mo\u017ce sugerowa\u0107 wypowied\u017a Jaros\u0142awa Kaczy\u0144skiego.\n\nW czasie posiedzenia sejmowego 6 kwietnia br. odby\u0142o si\u0119 g\u0142osowanie Sejmu nad wyborem Bart\u0142omieja Socha\u0144skiego na s\u0119dziego Trybuna\u0142u Konstytucyjnego. Kandydatura zosta\u0142a zg\u0142oszona przez grup\u0119 pos\u0142\u00f3w Klubu PiS. W trakcie debaty poprzedzaj\u0105cej g\u0142osowanie pos\u0142owie opozycji zwr\u00f3cili uwag\u0119, \u017ce Socha\u0144ski by\u0142 cz\u0142onkiem PiS. Komentuj\u0105c ten zarzut, Jaros\u0142aw Kaczy\u0144ski stwierdzi\u0142, \u017ce post\u0119powanie rz\u0105du poprzednich kadencji, szczeg\u00f3lnie rz\u0105d\u00f3w koalicji PO-PSL, by\u0142o takie samo i \u017ce wybierali oni do Trybuna\u0142u osoby, kt\u00f3re sami zaproponowali.\n\nKandydowa\u0142 na prezydenta Szczecina z ramienia PiS w wyborach samorz\u0105dowych w 2018 roku, jednak przegra\u0142 w drugiej turze uzyskuj\u0105c nieca\u0142e 22 proc. g\u0142os\u00f3w. PKW potwierdza tak\u017ce, \u017ce by\u0142 wtedy cz\u0142onkiem PiS.\n\nZasady funkcjonowania Trybuna\u0142u konstytucyjnego okre\u015bla Konstytucja RP w artyku\u0142ach 188-197. Sk\u0142ada si\u0119 on z 15 s\u0119dzi\u00f3w, kt\u00f3rzy wybierani s\u0105 przez sejm na jednorazow\u0105, dziewi\u0119cioletni\u0105 kadencj\u0119.\n\nS\u0119dziowie TK, kt\u00f3rzy zostali wybrani przez Sejm Vi i VII kadencji, to:\n\u2022 Roman Hauser, wybrany 8 pa\u017adziernika 2015 roku, zg\u0142oszony przez Prezydium Sejmu (tworz\u0105 go marsza\u0142ek i wicemarsza\u0142kowie sejmu),\n\u2022 Leon Kieres, wybrany 13 lipca 2012 roku, zg\u0142oszony przez PO, SLD i PSL,\n\u2022 Andrzej Wr\u00f3bel, wybrany 27 maja 2011 roku, zg\u0142oszony przez m.in. SLD i PO,\n\u2022 Ma\u0142gorzata Pyziak-Szafnicka, wybrana 5 stycznia 2011 roku, zg\u0142oszona przez PO,\n\u2022 Stanis\u0142aw Rymar, wybrany 26 listopada 2011 roku, zg\u0142oszony przez PO,\n\u2022 Piotr Tuleja, wybrany 26 listopada 2011 roku, zg\u0142oszony przez PO,\n\u2022 Marek Zubik, wybrany 26 listopada 2010 roku, zg\u0142oszony przez PO, PSL oraz pos\u0142a niezrzeszonego,\n\u2022 S\u0142awomira Wronkowska-Ja\u015bkiewicz, wybrana 6 maja 2010 roku, zg\u0142oszona przez PO,\n\u2022 Stanis\u0142aw Biernat, wybrany 13 czerwca 2008 roku, zg\u0142oszony przez PO,\n\u2022 Andrzej Rzepli\u0144ski, wybrany 18 grudnia 2007 roku, zg\u0142oszony przez PO.\n\nJe\u015bli chodzi o wspomniane osoby, w przypadku dw\u00f3ch mo\u017cna wskaza\u0107 na wykonywan\u0105 przez nich dzia\u0142alno\u015b\u0107 polityczn\u0105 lub inne znaki z ich strony, kt\u00f3re mog\u0105 \u015bwiadczy\u0107 o ukierunkowaniu politycznym\n\nLeon Kieres w wyborach samorz\u0105dowych w 2006 roku dosta\u0142 si\u0119 do Sejmiku Wojew\u00f3dztwa Dolno\u015bl\u0105skiego z listy PO. Nast\u0119pnie wybrany zosta\u0142 w 2007 roku do Senatu tak\u017ce z listy PO. Do ni\u017cszej izby parlamentu startowa\u0142 r\u00f3wnie\u017c w 2011 roku, jednak bezskutecznie. PKW podaje, \u017ce Kieres nie nale\u017cy ju\u017c do partii. By\u0142 tak\u017ce senatorem IV kadencji, zg\u0142oszony przez sw\u00f3j w\u0142asny komitet.\n\nAndrzej Rzepli\u0144ski by\u0142 cz\u0142onkiem PZPR od grudnia 1969 roku, a w styczniu 1982 roku zosta\u0142 z niej wydalony. Przyst\u0105pi\u0142 tak\u017ce do NSZZ \u201eSolidarno\u015b\u0107\u201d.\n\nNiekt\u00f3rzy z s\u0119dzi\u00f3w TK pe\u0142nili funkcj\u0119 Rzecznika Praw Obywatelskich lub byli doradcami w Radzie Legislacyjnej przy Kancelarii Premiera. S\u0105 to organy w za\u0142o\u017ceniu apolityczne, a zatem nie zosta\u0142y uwzgl\u0119dnione przy ocenie zaanga\u017cowania politycznego poszczeg\u00f3lnych s\u0119dzi\u00f3w.\n\nSpo\u015br\u00f3d s\u0119dzi\u00f3w wybranych przez PiS dzia\u0142alno\u015b\u0107 polityczn\u0105 lub inne znaki, \u015bwiadcz\u0105ce o preferencjach politycznych, mo\u017cemy znale\u017a\u0107 u sze\u015bciu os\u00f3b, om\u00f3wionych poni\u017cej.\n\nKrystyna Paw\u0142owicz kandydowa\u0142a z sukcesem do sejmu w latach 2011 i 2015. W obu przypadkach z listy PiS. PKW informuje, \u017ce nie by\u0142a cz\u0142onkiem partii politycznej, jednak nale\u017ca\u0142a do prezydium Klubu Parlamentarnego PiS.\n\nStanis\u0142aw Piotrowicz dosta\u0142 si\u0119 dwukrotnie do Senatu z listy PiS: w 2005 i 2007 roku do senatu, a nast\u0119pnie w 2011 i 2015 do sejmu. PKW informuje, \u017ce nie by\u0142 wtedy cz\u0142onkiem partii politycznej. Stara\u0142 si\u0119 bezskutecznie o mandat do sejmu tak\u017ce w 2019 roku, kiedy to do PiS.\n\nPiotr Pszcz\u00f3\u0142kowski w 2015 roku zosta\u0142 pos\u0142em z listy PiS. PKW podaje, \u017ce nie by\u0142 cz\u0142onkiem partii politycznej.\n\nJaros\u0142aw Wyrembak, jak podaje druk sejmowy nr 19, w kt\u00f3rym przedstawiona jest jego kandydatura na cz\u0142onka Trybuna\u0142u Stanu, by\u0142 cz\u0142onkiem PiS od 2010 roku.\n\nAndrzej Zielonacki oficjalnie popar\u0142 Jaros\u0142awa Kaczy\u0144skiego w czasie kampanii prezydenckiej w 2010 roku.\n\nHenryk Cioch dosta\u0142 si\u0119 w 2011 roku do senatu, startuj\u0105c z listy PiS. Bezskutecznie stara\u0142 si\u0119 o reelekcj\u0119 w 2015 roku. PKW podaje, \u017ce by\u0142 bezpartyjny.\n\nPoni\u017cej przedstawiamy informacje o preferencjach politycznych s\u0119dzi\u00f3w Trybuna\u0142u Konstytucyjnego, kt\u00f3rzy zostali wybrani przez X kadencj\u0119 Sejmu (PRL) i kadencje I-V Sejmu III RP.\n\nAntoni Filcek, zaproponowany przez OKP-ZSL-SD i wybrany 16 listopada 1989 roku \u2013 mia\u0142 przyst\u0105pi\u0107 do ZSL w ko\u0144cu lat 60.\n\nJanina Zakrzewska, zaproponowana przez OKP-ZSL-SD i wybrana 16 listopada 1989 roku \u2013 pe\u0142ni\u0142a funkcj\u0119 doradcz\u0105 Obywatelskiego Klubu Parlamentarnego.\n\nMieczys\u0142aw Tyczka, zaproponowany przez OKP-ZSL-SD i wybrany 16 listopada 1989 roku \u2013 dzia\u0142a\u0142 w Stronnictwie Demokratycznym oraz bra\u0142 udzia\u0142 w pracach Centrum Obywatelskich Inicjatyw Ustawodawczych \u201eSolidarno\u015bci\u201d.\n\nFerdynand Rymarz, wybrany 19 lutego 1993 roku \u2013 by\u0142 doradc\u0105 ministra sprawiedliwo\u015bci Zbigniewa Dyki w 1992 roku.\n\nZdzis\u0142aw Czeszejko-Sochacki, wybrany 17 listopada 1993 roku. By\u0142 pos\u0142em VIII kadencji Sejmu PRL (PZPR) oraz cz\u0142onkiem Rady Krajowej Patriotycznego Ruchu Odrodzenia Narodowego (PRON). Od marca 1986 roku pe\u0142ni\u0142 funkcj\u0119 ambasadora w Szwajcarii.\n\nJadwiga Sk\u00f3rzewska-\u0141osiak, wybrana 21 lipca 1995 roku \u2013 cz\u0142onkini \u201eSolidarno\u015bci\u201d w latach 1980-1989, nast\u0119pnie by\u0142a dyrektorem Biura Prawnego Kancelarii Senatu. Podsekretarz stanu w Ministerstwie Sprawiedliwo\u015bci w latach 1990-1995.\n\nTeresa D\u0119bowska-Romanowska, zg\u0142oszona przez KP Unia Wolno\u015bci i wybrana 5 listopada 1997 roku. W latach 1980-1981 dzia\u0142a\u0142a w tworz\u0105cych si\u0119 strukturach NSZZ \u201eSolidarno\u015b\u0107\u201d.\n\nMarian Zdyb, zg\u0142oszony przez KP Akcja Wyborcza Solidarno\u015b\u0107, wybrany 5 listopada 1997 roku \u2013 cz\u0142onek Zjednoczenia Chrze\u015bcija\u0144sko-Narodowego, dzia\u0142a\u0142 tak\u017ce w strukturach podziemnych \u201eSolidarno\u015bci\u201d.\n\nWies\u0142aw Johann, zg\u0142oszony przez KP Akcja Wyborcza Solidarno\u015b\u0107, wybrany 19 listopada 1997 roku \u2013 cz\u0142onek Stronnictwa Demokratycznego w latach 1963-1964.\n\nJerzy Ciemniewski, zg\u0142oszony przez KP Unia Wolno\u015bci, wybrany 18 grudnia 1998 roku \u2013 pose\u0142 I, II i III kadencji, podsekretarz stanu w Urz\u0119dzie Rady Ministr\u00f3w i sekretarz Rady Ministr\u00f3w w latach 1989-1991.\n\nJerzy St\u0119pie\u0144, zg\u0142oszony przez AW Solidarno\u015b\u0107, wybrany 25 czerwca 1999 roku \u2013 senator I i II kadencji, podsekretarz stanu w MSWiA latach 1997-1999, cz\u0142onek Partii Chrze\u015bcija\u0144skich Demokrat\u00f3w.\n\nJanusz Niemcewicz, wybrany 2 marca 2001 roku \u2013 pose\u0142 II kadencji, podsekretarz stanu w ministerstwie sprawiedliwo\u015bci. By\u0142 tak\u017ce cz\u0142onkiem PZPR, Unii Demokratycznej i Unii Wolno\u015bci.\n\nMarek Mazurkiewicz, zg\u0142oszony przez KP SLD, wybrany 13 listopada 2001 roku \u2013 pose\u0142 I, II i III kadencji.\n\nBohdan Zdziennicki, zg\u0142oszony przez KP SLD, wybrany 13 listopada 2001 roku \u2013 w 1979 roku zosta\u0142 Wicedyrektorem Departamentu Prawnego w ministerstwie sprawiedliwo\u015bci, a w latach 1994-1997 by\u0142 tam podsekretarzem stanu.\n\nAdam Jamr\u00f3z, zg\u0142oszony przez KP SLD, wybrany 10 lipca 2003 roku \u2013 senator V kadencji, sekretarz stanu w ministerstwie edukacji narodowej i sportu w latach 2001-2002.\n\nMarek Kotlinowski, zg\u0142oszony przez KP LPR oraz KP Samoobrona RP, wybrany 27 pa\u017adziernika 2006 roku \u2013 pose\u0142 IV i V kadencji, prezes LPR, wicemarsza\u0142ek sejmu w latach 2005-2006.\n\nZbigniew Cie\u015blak, zg\u0142oszony przez KP PiS, wybrany 17 listopada 2006 roku \u2013 podsekretarz stanu w Urz\u0119dzie Rady Ministr\u00f3w 1992-1993, nast\u0119pnie w latach 1997\u20131998 podsekretarz stanu w MSWiA.\n\nTeresa Liszcz, zg\u0142oszona przez KP PiS, wybrana 8 listopada 2006 roku \u2013 sekretarz stanu w Kancelarii Prezydenta RP w 1991 roku, pos\u0142anka na Sejm X, I i III kadencji, senator V kadencji. Cz\u0142onkini ZSL w latach 1977\u20131989. Za\u0142o\u017cycielka i cz\u0142onkini Porozumienia Centrum, a nast\u0119pnie Porozumienia Polskich Chrze\u015bcija\u0144skich Demokrat\u00f3w.\n\nAnalizuj\u0105c powy\u017csze postacie, pojawia si\u0119 istotna r\u00f3\u017cnica, kt\u00f3rej Jaros\u0142aw Kaczy\u0144ski nie zaznaczy\u0142. Bart\u0142omiej Socha\u0144ski by\u0142 cz\u0142onkiem PiS, podobnie jak jeszcze dw\u00f3ch s\u0119dzi\u00f3w wybranych przez t\u0119 parti\u0119 do TK. Kilku innych startowa\u0142o do Parlamentu z list PiS, nie nale\u017c\u0105c do partii. W\u015br\u00f3d s\u0119dzi\u00f3w przeg\u0142osowanych przez koalicj\u0119 PO-PSL jedynie o Leonie Kieresie i Andrzeju Rzepli\u0144skim mo\u017cna powiedzie\u0107, \u017ce byli zaanga\u017cowany politycznie w wi\u0119kszym stopniu. Jednocze\u015bnie nale\u017cy zaznaczy\u0107, \u017ce niekt\u00f3rzy s\u0119dziowie wybrani przez poprzednie kadencje Sejmu byli w r\u00f3\u017cnym stopniu powi\u0105zani ze \u015bwiatem polityki. Nie jest natomiast tak, jak mo\u017ce sugerowa\u0107 wypowied\u017a Jaros\u0142awa Kaczy\u0144skiego, \u017ce ka\u017cdy s\u0119dzia TK by\u0142 cz\u0142onkiem partii rz\u0105dz\u0105cej. W zwi\u0105zku z powy\u017cszymi uwagami, analizowan\u0105 wypowied\u017a oceniamy jako manipulacj\u0119.", "lang": "pl"}