{"title": "No, l\u2019Ue non vuole mettere \u00abfuorilegge\u00bb olio e parmigiano", "subtitle": "", "author": "pagellapolitica.it", "date": null, "vclaim_id": "vclaim-id-28384", "url": "https://pagellapolitica.it/dichiarazioni/8476/no-lue-non-vuole-mettere-fuorilegge-olio-e-parmigiano", "vclaim": "\u00abUn\u2019altra genialata che sta arrivando da Bruxelles, [...] il Nutri-score [...] per dire ai consumatori che la dieta mediterranea fa male, che l\u2019olio fa male, che il prosciutto di Parma fa male, che il parmigiano e il gorgonzola fanno male, in base ai loro calcoli, mentre la Coca zero fa bene e le patate surgelate che poi vanno fritte fanno bene. [...] Che nessuno si azzardi a mettere fuorilegge i prodotti del nostro mare e della nostra terra\u00bb (min. 55:53)\n\nSecondo Salvini, \u00abqualcuno a Bruxelles in direzione Sanit\u00e0 sta portando avanti un progetto per dire ai consumatori che la dieta mediterranea fa male: che l\u2019olio fa male, che il prosciutto di Parma fa male, che il parmigiano e il gorgonzola fanno male, in base ai loro calcoli, mentre ad esempio la Coca Zero fa bene, le patate surgelate che poi vanno fritte fanno bene\u00bb. L\u2019obiettivo dell\u2019Ue, ha poi aggiunto l\u2019ex ministro dell\u2019Interno, sarebbe quello di \u00abmettere fuorilegge i prodotti del nostro mare e della nostra terra\u00bb.\n\nNon \u00e8 la prima volta che in questo mese di dicembre Salvini attacca il Nutri-score in tv e sui social. Il 3 dicembre, ospite a su Rai1, il leader della Lega aveva definito una \u00abboiata pazzesca\u00bb il sistema di etichette in questione, mentre la sera dopo, a su Rete4, Salvini aveva detto che il piano dell\u2019Ue di \u00abdare pagelle al cibo\u00bb \u00e8 ancora \u00absegreto\u00bb. Il 17 dicembre, l\u2019ex ministro ha invece parlato su Facebook di \u00abboicottaggio europeo dei prodotti italiani\u00bb.\n\nNegli stessi giorni, alcuni quotidiani italiani hanno pubblicato articoli contro il sistema di etichettatura (per esempio, il 5 dicembre e l\u201911 dicembre), mentre \u00e8 cresciuto in Italia il numero di persone che cercava \u201cnutriscore\u201d sul motore di ricerca Google.\n\nMa che cos\u2019\u00e8 questo Nutri-score? Come e dov\u2019\u00e8 nato? Ed \u00e8 vero che l\u2019Ue vuole servirsene per penalizzare la dieta mediterranea, tipica del nostro Paese? Abbiamo verificato e no, le cose non stanno come dice Salvini. Vediamo punto per punto perch\u00e9.\n\nIl Nutri-score \u2013 la cui storia vedremo nel dettaglio pi\u00f9 avanti \u2013 non \u00e8 una recente invenzione (e per di pi\u00f9 segreta) di qualche burocrate a Bruxelles, ma \u00e8 un sistema di etichettatura ideato in Francia. Viene posto sul lato frontale (front-of-pack) di una confezione alimentare, che riassume il contenuto nutrizionale di un prodotto attraverso cinque colori, dal verde al rosso, a cui corrispondono cinque lettere dell\u2019alfabeto, dalla A alla E (Figura 1).\n\nSemplificando: nel calcolare il \u201cpunteggio\u201d di un cibo preconfezionato, il Nutri-score assegna diversi punti a singoli elementi per poi ottenere un punteggio generale. A partire da 100 grammi di prodotto, la formula d\u00e0 una serie di punti (da 0 a 10) per il contenuto energetico, di zuccheri, di grassi saturi e di sodio, e toglie dei punti (da 0 a 5) a seconda della quantit\u00e0 di frutta, verdura, fibre e proteine presenti nell\u2019alimento. Il risultato ottenuto si dispone dunque lungo una scala, e pu\u00f2 andare da -15 (risultato pi\u00f9 positivo) a +40 (risultato meno positivo). A seconda di diverse soglie, viene applicata poi un colore e una lettera.\n\nA questo punto sono necessarie due osservazioni. La prima \u00e8 che il Nutri-score non va confuso con altri sistemi di etichettatura degli alimenti, come per esempio le cosiddette \u201cetichette semaforo\u201d utilizzate nel Regno Unito o altre sistemi presenti per lo pi\u00f9 in Paesi nordici, come Finlandia e Norvegia.\n\nLa seconda osservazione \u00e8 che l\u2019obiettivo del Nutri-score non \u00e8 solo quello di informare meglio i consumatori, ma di incoraggiare anche i produttori a riformulare la composizione dei loro prodotti, ad esempio diminuendo zuccheri, grassi e sale, qualora fossero presenti in eccesso.\n\nMa \u00e8 vero che prodotti come il gorgonzola e il prosciutto crudo di Parma ricevono un \u201cpunteggio\u201d basso? Prima di rispondere, vediamo chi ha creato il Nutri-score e perch\u00e9.\n\nNel 2001, la Francia ha lanciato il Programme national Nutrition sant\u00e9, un programma nazionale composto da un insieme di leggi e incentivi pensato per migliorare la nutrizione e la salute della popolazione. A luglio 2013 \u2013 oltre dodici anni dopo \u2013 il Ministero della salute francese ha cercato di dare un nuovo impulso al piano nazionale, lavorando all\u2019introduzione di nuovi strumenti, tra cui un sistema di etichettatura nutrizionale frontale.\n\nIl team di ricerca che a partire dal 2014 ha lavorato all\u2019ideazione di quello che sarebbe poi diventato il Nutri-score \u00e8 stato il Centro di ricerca in epidemiologia nutrizionale alla Facolt\u00e0 di medicina dell\u2019Universit\u00e0 di Parigi 13, guidato dal professore Serge Hercberg.\n\nUna presentazione del Ministero della Salute francese ricostruisce tutte le tappe che hanno portato all\u2019approvazione, il 31 ottobre 2017, di un decreto congiunto dei Ministeri dell\u2019Agricoltura, della Salute e dell\u2019Economia (qui il testo ufficiale in francese) che ha introdotto il Nutri-score in Francia, su base volontaria.\n\nIl 23 febbraio 2018, la rivista scientifica The Lancet \u2013 una delle pi\u00f9 prestigiose nell\u2019ambito della ricerca medica \u2013 ha pubblicato una lettera in cui gli scienziati ideatori del Nutri-score hanno spiegato brevemente che cos\u2019\u00e8 e com\u2019\u00e8 nato questo sistema di etichettatura, citando la letteratura scientifica a suo sostegno (consultabile anche sul sito del Ministero della Salute francese).\n\n\u00abIl punteggio Nutri-Score ha una base scientifica molto solida (oltre 40 studi pubblicati su riviste internazionali sottoposti a peer review, incentrati in particolare sulla prevenzione delle malattie croniche)\u00bb, spiega un articolo pubblicato su Scienza in rete il 13 dicembre scorso e firmato da cinque professori universitari, tra cui Walter Ricciardi, ex presidente dell\u2019Istituto superiore di sanit\u00e0 italiano. \u00abIl suo formato a 5 colori (dal verde al rosso) abbinato a 5 lettere (dalla A alla E) lo rende uno strumento semplice, intuitivo e comprensibile\u00bb.\n\nVediamo adesso se \u00e8 vero, come dice Salvini, che in base al Nutri-score l\u2019olio, il prosciutto crudo e il gorgonzola \u00abfanno male\u00bb, mentre la Coca-cola e le patatine surgelate no. Il database Open food facts permette di consultare migliaia di prodotti alimentari, con il relativo \u201cpunteggio\u201d Nutri-score.\n\nUna generica confezione di prosciutto crudo di Parma ha la lettera D arancione (il penultimo gradino pi\u00f9 in basso nella scala), cos\u00ec come un pezzo di parmigiano reggiano e una fetta di gorgonzola. Una bottiglia di olio extra-vergine di oliva si prende invece una C gialla. La Coca-cola zero \u2013 senza zuccheri \u2013 ha sulla confezione una B verde, cos\u00ec come un pacco di patate surgelate da friggere.\n\nIl leader della Lega sembra dunque avere ragione, ma in realt\u00e0 \u00e8 la base su cui poggia il suo confronto che non sta in piedi. E a spiegarlo sono stati gli stessi ideatori del Nutri-score, in un articolo pubblicato sul loro blog il 16 dicembre scorso.\n\n\u00abIl punteggio Nutri-score non divide gli alimenti tra \u201csani\u201d e \u201cmalsani\u201d, in valore assoluto come farebbe un logo binario, ma aiuta il consumatore a confrontare la qualit\u00e0 nutrizionale di un alimento relativamente a prodotti simili\u00bb, scrivono Hercberg e colleghi. \u00abPer definizione, il Nutri-score non inventa nulla: traduce solo in forma sintetica gli elementi della composizione nutrizionale che compaiono gi\u00e0 sull\u2019etichetta presente sul retro di una confezione\u00bb.\n\nIn sostanza, non ha senso \u2013 come fa invece Salvini \u2013 confrontare la Coca-cola zero con l\u2019olio: il confronto va semmai fatto tra alimenti sostituibili tra loro. Per esempio, la Coca-cola normale (con zuccheri aggiunti) ha il punteggio pi\u00f9 basso: una E rossa.\n\n\u00abAl momento dell\u2019acquisto o del consumo, un consumatore non si pone la domanda di confrontare l\u2019olio di oliva con la Coca-cola\u00bb, spiegano Hercberg e colleghi. \u00ab\u00c8 molto improbabile che qualcuno abbia l\u2019intenzione di condire la sua insalata con la Coca-Cola o di rinfrescarsi con l\u2019olio d'oliva. Se un consumatore vuole comprare un olio, grazie al Nutri-score vedr\u00e0 facilmente sugli scaffali dei supermercati quello di oliva \u00e8 il migliore rispetto ad altri\u00bb.\n\n\u00abLa dieta mediterranea non si limita al pecorino romano, al gorgonzola, al prosciutto di Parma o al prosciutto di San Daniele\u00bb, scrivono gli ideatori del Nutri-score sul loro blog. \u00abLa Piramide universale della dieta mediterranea mostra chiaramente che questa dieta \u00e8 caratterizzata dall\u2019abbondante consumo di frutta, verdura, legumi, cereali, da un moderato consumo di pesce, da un limitato consumo di latticini, salumi e prodotti dolci, grassi e salati. L\u2019olio d'oliva, tra i grassi aggiunti, fa parte della dieta mediterranea, che non ne consiglia per\u00f2 un consumo smodato\u00bb.\n\nCome mostra la Figura 3, pi\u00f9 il consumo di un alimento \u00e8 consigliato dalla dieta mediterranea, pi\u00f9 \u00e8 probabile che abbia una lettera A verde come classificazione. Viceversa, per gli alimenti di cui \u00e8 consigliato un consumo moderato, il Nutri-score scende di colore e lettera.\n\nE questo vale anche per i prodotti non italiani. Una confezione di formaggio camembert, per esempio, \u00e8 classificato con la D arancione, mentre il fois grasha il punteggio pi\u00f9 basso, la E rossa (comeil prosciutto crudo pata negra spagnolo).\n\n\u00abInformare i consumatori sulla qualit\u00e0 nutrizionale di alimenti tradizionali come formaggi e salumi non ne esclude il consumo, ovviamente, in quantit\u00e0 e frequenze limitate, il che \u00e8 coerente con i principi del modello di dieta mediterranea e con il significato della loro classifica sulla scala Nutri-Score\u00bb, spiega l\u2019articolo pubblicato da Scienza in Rete il 13 dicembre scorso.\n\nRicapitolando: non \u00e8 vero che il Nutri-score \u00e8 un progetto dell\u2019Unione europea per imporre un sistema di etichettatura sugli alimenti pre-confezionati, ma \u00e8 un\u2019iniziativa nata in Francia e diffusasi oggi in altri Paesi Ue, come Belgio, Spagna e Germania.\n\nLo scorso 5 dicembre, l\u2019europarlamentare della Lega Silvia Sardone ha avanzato un\u2019altra domanda al Parlamento europeo in cui, tra le altre cose, chiedeva alla Commissione Ue \u00abqual \u00e8 la sua opinione sul sistema Nutri-score\u00bb e se \u00abintende portare avanti questo modello di classificazione a livello europeo\u00bb.\n\nDi recente, soggetti come Coldiretti e Federalimentare hanno fortemente criticato il Nutri-score, accusato di penalizzare il commercio del Made in Italy nei Paesi in cui \u00e8 utilizzato il sistema di etichettatura colorato.\n\nNelle ultime settimane, Salvini ripete spesso in televisione e sui social che l\u2019Unione europea vorrebbe introdurre in Italia un sistema di etichettatura degli alimenti che metterebbe \u00abfuorilegge\u00bb la dieta mediterranea. Il Nutri-score, secondo l\u2019ex ministro dell\u2019Interno, dice che l\u2019olio, il parmigiano e il prosciutto crudo \u00abfanno male\u00bb, mentre la Coca-zero e le patate surgelate \u00abfanno bene\u00bb.\n\nQuesta dichiarazione di Salvini contiene almeno tre errori. Il Nutri-score non \u00e8 un progetto dell\u2019Unione europea (e nemmeno \u00absegreto\u00bb, come ha detto Salvini su Rete4), ma \u00e8 un sistema di etichettatura introdotto nel 2017 in Francia, su base volontaria e dopo diversi anni di consultazioni tra scienziati e legislatori.\n\nIl secondo errore di Salvini \u00e8 pensare che i Nutri-score divida gli alimenti tra quelli \u201cbuoni\u201d e quelli \u201ccattivi\u201d e che serva per confrontare prodotti molto diversi tra loro, come l\u2019olio e la Coca-cola Zero.\n\nInoltre, Salvini sbaglia quando riduce il concetto di \u201cdieta mediterranea\u201d a pochi prodotti tipici italiani (come il gorgonzola e il prosciutto crudo), dimenticandosi che alla base dell\u2019alimentazione mediterranea ci sono soprattutto verdura, frutta e cereali, tutti classificati con i punteggi migliori dal Nutri-score.", "lang": "it"}