{"title": "Nei, ble det ikke f\u00e6rre helses\u00f8stre i kommunene da St\u00f8re var helseminister", "subtitle": "Erna Solberg bommer fordi hun bruker feil tall.", "author": "www.faktisk.no", "date": null, "vclaim_id": "vclaim-id-27316", "url": "https://www.faktisk.no/faktasjekker/X8R/nei-ble-det-ikke-faerre-helsesostre-i-kommunene-da-store-var-helseminister", "vclaim": "De siste \u00e5rene har det v\u00e6rt tverrpolitisk enighet om at det trengs flere helses\u00f8stre p\u00e5 helsestasjonene og s\u00e6rlig i skolehelsetjenesten. Selv om Stortinget har bevilget mer penger til kommunene slik at de kan ansette flere helses\u00f8stre, mangler det if\u00f8lge Aftenposten fortsatt 400 helses\u00f8stre for \u00e5 dekke Helse- og omsorgsdepartementets m\u00e5l om full dekning.\n\nOgs\u00e5 i NRKs partilederdebatt 15. august var helses\u00f8stre et tema. I et heftig ordskifte med Ap-leder Jonas Gahr St\u00f8re, sa statsminister Erna Solberg (H):\n\u2022 Det ble f\u00e6rre helses\u00f8stre da St\u00f8re var helseminister.\n\u2022 Etter at H\u00f8yre og Frp overtok regjeringsmakten, har det blitt 600 flere helses\u00f8stre.\n\nN\u00e5r Faktisk.no ber Solberg om dokumentasjon p\u00e5 p\u00e5standen, sender hennes statssekret\u00e6r Sigbj\u00f8rn Aanes (H) en redegj\u00f8relse p\u00e5 e-post. Han skriver at det ble ni f\u00e6rre \u00e5rsverk til forebygging, i skolehelsetjenesten og p\u00e5 helsestasjonene da St\u00f8re var helseminister.\n\nAanes innr\u00f8mmer alts\u00e5 at Solberg var upresis da hun kom med p\u00e5standen. I tillegg til helses\u00f8stre, jobber det nemlig flere andre yrkesgrupper p\u00e5 helsestasjonene og i skolehelsetjenesten. B\u00e5de fysioterapeuter, leger, jordm\u00f8dre, andre sykepleiere og personer med annen fagutdanning og uten fagutdanning har dette som arbeidsplass.\n\nSolberg viste alts\u00e5 til tall som omfattet alle disse yrkesgruppene da hun sa at det hadde blitt f\u00e6rre helses\u00f8stre da St\u00f8re var helseminister, og 600 flere helses\u00f8stre i hennes regjeringstid. Aanes viser til KOSTRA-tall fra Statistisk sentralbyr\u00e5 (SSB) som dokumentasjon for statsministerens p\u00e5stand:\n\nJonas Gahr St\u00f8re var helseminister fra september 2012 til oktober 2013. Tallene viser \u2013 som Aanes p\u00e5peker \u2013 at det ble ni f\u00e6rre \u00e5rsverk totalt fra 2012 til 2013. Solberg sa imidlertid \u00abhelses\u00f8stre\u00bb og nevnte ikke de andre yrkesgruppene som er inkludert i dette tallet.\n\nSer man bare p\u00e5 antall helses\u00f8stre \u2013 som var den yrkesgruppen statsministeren refererte til \u2013 var det en \u00f8kning p\u00e5 41 \u00e5rsverk da St\u00f8re var helseminister. Det er alts\u00e5 heller ikke riktig at det ble f\u00e6rre helses\u00f8stre da Ap-lederen hadde det \u00f8verste ansvaret for helse i Norge.\n\nOgs\u00e5 n\u00e5r det gjelder \u00f8kningen siden regjeringsskiftet, blander Solberg sammen antall \u00e5rsverk totalt og antall helses\u00f8ster\u00e5rsverk. Tar man med alle yrkesgrupper, ble det 648 flere \u00e5rsverk. Skiller man ut helses\u00f8strene, var \u00f8kningen p\u00e5 410 \u00e5rsverk.\n\nSolberg sa \u00abhelses\u00f8stre\u00bb, men brukte et tall som omfatter alle yrkesgrupper ansatt i forebygging, p\u00e5 helsestasjoner og i skolehelsetjenesten. Partiet hennes var imidlertid mer presise p\u00e5 Twitter underveis i partilederdebatten:\n\nSelv om det har blitt langt flere helses\u00f8stre i denne stortingsperioden, har ikke \u00f8kningen v\u00e6rt s\u00e5 stor som det statsministeren p\u00e5sto i partilederdebatten. Det er heller ikke riktig at det ble f\u00e6rre helses\u00f8stre da St\u00f8re var helseminister.", "lang": "no"}