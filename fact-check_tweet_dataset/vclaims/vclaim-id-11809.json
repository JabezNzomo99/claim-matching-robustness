{"title": "Quella del governo Lega-M5s \u00e8 una delle manovre pi\u00f9 ridotte degli ultimi anni?", "subtitle": "Abbiamo verificato la dichiarazione dell'ex premier dem\u00a0Paolo Gentiloni", "author": "www.agi.it", "date": "2018-12-15T17:42+0100", "vclaim_id": "vclaim-id-11809", "url": "https://www.agi.it/fact-checking/governo_lega_m5s_manovra_gentiloni-4743035/news/2018-12-15/", "vclaim": "\u00c8 un\u2019affermazione discutibile. Al di l\u00e0 del fatto che la manovra per il 2019 non \u00e8 ancora definitiva, e che non c\u2019\u00e8 un unico parametro per valutarne l\u2019entit\u00e0, le dimensioni degli interventi economici del governo Conte sono piuttosto in linea con gli anni precedenti.\n\nIn parole semplici, se il governo decide di guadagnare 10 e di spendere 8 la manovra netta \u00e8 positiva per 2. Se invece decide di guadagnare 10 e di spendere 15 la manovra netta \u00e8 negativa per 5.\n\nQuando la manovra netta \u00e8 negativa, \u00e8 necessario fare pi\u00f9 deficit, cio\u00e8 chiedere pi\u00f9 soldi in prestito agli investitori facendo ricorso al mercato con l\u2019emissione di titoli di Stato. Come vedremo, questo \u00e8 il caso del governo Lega-M5S. Quando invece la manovra netta \u00e8 positiva, il deficit si riduce.\n\nQuesto rapporto doveva infatti essere al 2,4% secondo quanto scritto nel Documento programmatico di bilancio (e secondo quanto promesso dal governo), il 12 dicembre Conte ha detto che proporr\u00e0 il 2,04% (cio\u00e8 circa 7 miliardi di euro in meno da spendere per l\u2019Italia) e ancora c\u2019\u00e8 incertezza se questa cifra verr\u00e0 accettata dalla Commissione europea.\n\nSecondo il dossier dei servizi studi di Camera e Senato di novembre 2018, che quindi non \u00e8 probabilmente pi\u00f9 attuale, l\u2019anno prossimo gli \u201cinterventi\u201d, o \u201cimpieghi\u201d, previsti dal governo (cio\u00e8 quanto contava spendere) con la legge di Bilancio per il 2019 e col decreto fiscale ammontavano a 41,251 miliardi. I \u201cmezzi di finanziamento\u201d \u2013 le maggiori entrate e minori spese, che ancora nel primo decennio degli anni Duemila venivano chiamati \u201cmisure di contenimento\u201d \u2013 ammontavano invece a 19,365 miliardi.\n\nDunque la manovra netta era negativa per 21,886 miliardi di euro, che sarebbero stati in deficit. La manovra lorda era pari appunto a 19,365 miliardi.\n\nMa questa previsione si fondava appunto sulla possibilit\u00e0 di avere un rapporto deficit/Pil al 2,4%. Scendendo al 2% circa, le risorse reperibili per l\u2019Italia indebitandosi sul mercato si riducono di circa un terzo, e dunque la manovra netta dovrebbe cambiare significativamente, forse assestandosi vicino a -15 miliardi di euro. Ma come gi\u00e0 detto si tratta di previsioni momentanee, e non \u00e8 chiaro che conseguenze potrebbero esserci per la manovra lorda.\n\nLa legge di Bilancio per il 2018 e il relativo decreto fiscale del governo Gentiloni prevedevano \u2013 come riporta l\u2019Ufficio parlamentare del bilancio (Upb) \u2013 di spendere nell\u2019anno in corso 29,121 miliardi di \u201cimpieghi\u201d e di recuperare 18,275 miliardi di \u201crisorse\u201d (che prima abbiamo visto essere chiamati \u201cmezzi di finanziamento\u201d). Dunque la manovra netta era negativa per 10,846 miliardi, da finanziare in deficit. La manovra lorda era pari a 18,275 miliardi.\n\nLa legge di Bilancio per il 2017, e decreto fiscale relativo, del governo Renzi \u2013 dimissionario dopo la sconfitta del referendum costituzionale del 4 dicembre \u2013 prevedevano per quell\u2019anno \u201cimpieghi\u201d pari a 30,214 miliardi di euro e \u201crisorse\u201d pari 18,218 miliardi. Dunque la manovra netta era negativa per 11,996 miliardi, da finanziare in deficit. La manovra lorda era pari a 18,218 miliardi.\n\nLa legge di Bilancio per il 2016, del governo Renzi, prevedeva \u201cimpieghi\u201d per quell\u2019anno pari a 34,093 miliardi di euro e \u201crisorse\u201d pari a 16,469 miliardi. La manovra netta era dunque sempre negativa, per 17,264 miliardi, da recuperare in deficit. La manovra lorda era pari ai 16,469 miliardi.\n\nLa legge di Bilancio per il 2014, del governo Letta, prevedeva 14,694 miliardi di interventi (anche detti \u201cimpieghi\u201d) e 12,236 miliardi di coperture (anche dette \u201crisorse\u201d). Dunque la manovra netta era negativa per 2,458 miliardi e quella lorda pari a 12,236 miliardi.\n\nLa manovra netta dell\u2019attuale governo per il 2019 \u00e8, secondo la stima temporanea che abbiamo riportato sopra, negativa per 15 miliardi circa (22 miliardi nella versione discussa alla Camera, ma ora sorpassata). Quelle dei cinque anni precedenti erano negative per 2,5 miliardi circa (2014), 6 miliardi scarsi (2015), 17 miliardi (2016), 12 miliardi (2017) e 11 miliardi scarsi (2018).\n\nLa manovra lorda per il 2019, di nuovo secondo quanto era stato deciso alla Camera prima della trattativa con la Ue, era pari a circa 19 miliardi. Quelle dei governi precedenti erano state pari a 12 miliardi circa (2014), 28 miliardi (2015), 16,5 miliardi (2016) e 18 miliardi (2017 e 2018).\n\nL\u2019entit\u00e0 della manovra per il 2019 pu\u00f2 essere considerata secondo due criteri diversi. In base ai parametri della \u201cmanovra netta\u201d e \u201cmanovra lorda\u201d quella attuale, secondo previsioni e stime momentanee e non definitive, non sembra spiccare in particolar modo rispetto a quelle degli ultimi anni.", "lang": "it"}