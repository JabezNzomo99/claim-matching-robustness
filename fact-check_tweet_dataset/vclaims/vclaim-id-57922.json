{"title": "Nie, te zdj\u0119cia zosta\u0142y zrobione przed awari\u0105 \u201eCzajki\u201d", "subtitle": "Sie\u0107 zala\u0142y fotografie, na kt\u00f3rych wida\u0107 \u017c\u00f3\u0142tawe wody uj\u015bcia Wis\u0142y do Zatoki Gda\u0144skiej. Kr\u0105\u017c\u0105 te\u017c zdj\u0119cia z okolic Modlina, gdzie Wis\u0142a \u0142\u0105czy si\u0119 z Narwi\u0105. W obu przypadkach maj\u0105 ilustrowa\u0107 skutki awarii oczyszczalni \u015bciek\u00f3w \u201eCzajka\u201d w Warszawie. To nieprawda. Zdj\u0119cia zosta\u0142y zrobione przed awari\u0105. Nie maj\u0105 zwi\u0105zku z zanieczyszczeniem w\u00f3d tylko z naturalnymi zjawiskami, jakie", "author": "sprawdzam.afp.com", "date": "2020-09-07T13:59:46+02:00", "vclaim_id": "vclaim-id-57922", "url": "https://sprawdzam.afp.com/nie-te-zdjecia-zostaly-zrobione-przed-awaria-czajki", "vclaim": "Nie, te zdj\u0119cia zosta\u0142y zrobione przed awari\u0105 \u201eCzajki\u201d\n\nSie\u0107 zala\u0142y fotografie, na kt\u00f3rych wida\u0107 \u017c\u00f3\u0142tawe wody uj\u015bcia Wis\u0142y do Zatoki Gda\u0144skiej. Kr\u0105\u017c\u0105 te\u017c zdj\u0119cia z okolic Modlina, gdzie Wis\u0142a \u0142\u0105czy si\u0119 z Narwi\u0105. W obu przypadkach maj\u0105 ilustrowa\u0107 skutki awarii oczyszczalni \u015bciek\u00f3w \u201eCzajka\u201d w Warszawie. To nieprawda. Zdj\u0119cia zosta\u0142y zrobione przed awari\u0105. Nie maj\u0105 zwi\u0105zku z zanieczyszczeniem w\u00f3d tylko z naturalnymi zjawiskami, jakie regularnie wyst\u0119puj\u0105 w przyrodzie.\n\nDo ponownej awarii oczyszczalni \u015bciek\u00f3w \u201eCzajka\u201d w Warszawie dosz\u0142o 29 sierpnia. W jej wyniku nast\u0105pi\u0142 zrzut \u015bciek\u00f3w do rzeki. Win\u0105 liczne media i internauci obarczaj\u0105 prezydenta Warszawy Rafa\u0142a Trzaskowskiego. Pojawi\u0142y si\u0119 r\u00f3wnie\u017c w sieci zdj\u0119cia wyrwane z kontekstu.\n\nW po\u015bcie opublikowanym w sobot\u0119 5 wrze\u015bnia u\u017cytkowniczka napisa\u0142a:\n\n \u201eUj\u015bcie Wis\u0142y do Baltyku .....1 i 5 wrze\u015bnia 2020\u201d - czytamy.\n\nInternautka zamie\u015bci\u0142a dwa zdj\u0119cia lotnicze wpadaj\u0105cej do Zatoki Gda\u0144skiej Wis\u0142y, przypisuj\u0105c im kolejno daty 1 i 5 wrze\u015bnia 2020 r. Na g\u00f3rnym zdj\u0119ciu, wody s\u0105 b\u0142\u0119kitne, na dolnym, \u017c\u00f3\u0142tawo-brunatne. Post zyska\u0142 ponad 300 udost\u0119pnie\u0144 i 32 komentarze.\n\nZdj\u0119cie z \u017c\u00f3\u0142tawo-brunatnymi wodami pojawia\u0142o si\u0119 te\u017c pojedy\u0144czo m.in. w po\u015bcie opublikowanym na koncie na Facebooku o nazwie PiStacja. R\u00f3wnie\u017c ma obrazowa\u0107 zanieczyszczenia rzeki w rejonie uj\u015bcia Wis\u0142y do Zatoki Gda\u0144skiej. Post ze zdj\u0119ciem mia\u0142 642 udost\u0119pnienia i ponad setk\u0119 komentarzy.\n\n\u201e\u203c\ufe0fTak wygl\u0105da uj\u015bcie Wis\u0142y do Ba\u0142tyku\u203c\ufe0f\u201d - czytamy w po\u015bcie na koncie, kt\u00f3re, jak wynika z informacji na Facebooku, opisuje \u201epolityk\u0119 okiem pisiorki, mohera, ciemnogrodu\u201d. Obserwowane jest przez blisko tysi\u0105c u\u017cytkownik\u00f3w.\n\n\u201eZach\u0119cam restaurator\u00f3w, hotelarzy i w\u0142a\u015bcicieli pensjonat\u00f3w po\u0142o\u017conych przy Zatoce Gda\u0144skiej o wytoczenie procesu zbiorowego przeciwko zarz\u0105dzaj\u0105cym Miejskim Przedsi\u0119biorstwem Wodoci\u0105g\u00f3w i Kanalizacji w m. st. Warszawie oraz #Trzaskowskiemu z powodu skutk\u00f3w awarii #Czajka w zatoce.\u201d\n\nZdj\u0119cie znalaz\u0142o si\u0119 te\u017c na koncie Wpolskimie\u015bcie.pl, opublikowa\u0142 je na swoim koncie na Facebooku pose\u0142 Arkadiusz Czartoryski. By\u0142o r\u00f3wnie\u017c popularne na Twitterze m.in. tu.\n\nJak zwykle zapisali\u015bmy zdj\u0119cia na dysku i wyszukali\u015bmy ich przy u\u017cyciu odwrotnego wyszukiwania w popularnych wyszukiwarkach. W przypadku zdj\u0119cia uj\u015bcia Wis\u0142y do Zatoki Gda\u0144skiej (z \u017c\u00f3\u0142to-brunatnymi barwami) wyszukiwarka TinEye zasygnalizowa\u0142a, \u017ce zdj\u0119cie ukaza\u0142o si\u0119 27 maja 2010 r w artykule Gazety Wyborczej. Tekst artyku\u0142u jest dost\u0119pny w internecie, ale ju\u017c bez zdj\u0119cia. Poni\u017cej wynik wyszukiwania w TinEye.\n\nWiosna w 2010 r. to czas powodzi, kt\u00f3re dotkn\u0119\u0142y osiem pa\u0144stw w tym Polsk\u0119.\n\nZdj\u0119cie z wodami b\u0142\u0119kitnymi te\u017c jest sprzed awarii. Pojawia\u0142o si\u0119 w 2016 r. na Wykopie.pl.\n\nZdj\u0119cie z okolic Modlina obrazuj\u0105ce uj\u015bcie Narwi do Wis\u0142y pojawi\u0142o si\u0119 w internecie 8 sierpnia na portalu ze stockowymi zdj\u0119ciami \u2013 Pixabay. R\u00f3wnie\u017c w jego odnalezieniu pomocna by\u0142a wyszukiwarka TinEye.\n\n\u201eTo zdj\u0119cie zrobi\u0142em 3 sierpnia. Nie ma \u017cadnego zwi\u0105zku z awari\u0105 oczyszczalni. Tego dnia by\u0142em na spacerze w okolicy twierdzy Modlin. Taki widok to cz\u0119ste zjawisko, zupe\u0142nie naturalne po du\u017cych opadach deszczu. W miejscu obok ruin spichlerza jest ogromna \u0142acha piachu. Po deszczach nanoszone s\u0105 ogromne ilo\u015bci piachu. Daj\u0105 w\u0142a\u015bnie taki kolor\u201d - powiedzia\u0142 AFP w rozmowie telefonicznej.\n\nSytuacj\u0119 na Wi\u015ble w tym, miejscu na bie\u017c\u0105co mo\u017cna \u015bledzi\u0107 on-line na WebCamera.pl.\n\nZdj\u0119cie z okolic Modlina pojawi\u0142o si\u0119 r\u00f3wnie\u017c w wydaniu programu \u201eMin\u0119\u0142a 20\u201d w czwartek, 3 wrze\u015bnia. Prowadz\u0105cy program nim pojawi\u0142o si\u0119 ono na ekranie w 18 minucie, okre\u015bli\u0142 je \u201ejako zdj\u0119cie kt\u00f3re zilustruje pewien fakt\u201d.\n\nPierwsza awaria Czajki mia\u0142a miejsce 27 sierpnia 2019 r. i r\u00f3wnie\u017c sta\u0142a si\u0119 okazj\u0105 do zalewu sieci fake newsami na temat ska\u017ce\u0144. Pisali\u015bmy o tym na naszym blogu rok temu tu i tu.", "lang": "pl"}