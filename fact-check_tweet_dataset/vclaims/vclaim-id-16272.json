{"title": "Ilu migrant\u00f3w zosta\u0142o rozdzielonych do poszczeg\u00f3lnych pa\u0144stw?", "subtitle": "Ilu migrant\u00f3w zosta\u0142o rozdzielonych do poszczeg\u00f3lnych pa\u0144stw? Sprawdzamy co na ten temat powiedzia\u0142 Mariusz B\u0142aszczak. Czy jego s\u0142owa s\u0105 zgodne z prawd\u0105?", "author": "demagog.org.pl", "date": null, "vclaim_id": "vclaim-id-16272", "url": "https://demagog.org.pl/wypowiedzi/ilu-migrantow-zostalo-rozdzielonych-do-poszczegolnych-panstw/", "vclaim": "Rada ds. Wymiaru Sprawiedliwo\u015bci i Spraw Wewn\u0119trznych, w sk\u0142ad kt\u00f3rej wchodz\u0105 ministrowie sprawiedliwo\u015bci oraz spraw wewn\u0119trznych kraj\u00f3w Unii Europejskiej, przyj\u0119\u0142a we wrze\u015bniu 2015 dwie decyzje odno\u015bnie relokacji 160 tysi\u0119cy os\u00f3b ubiegaj\u0105cych si\u0119 o azyl z W\u0142och i Grecji, aby wspom\u00f3c oba te kraje w walce z kryzysem uchod\u017aczym.\n\nRada ds. Wymiaru Sprawiedliwo\u015bci i Spraw Wewn\u0119trznych odpowiada za polityk\u0119 azylow\u0105 i imigracyjn\u0105, wsp\u00f3\u0142prac\u0119 s\u0105dow\u0105 w sprawach cywilnych i karnych, ochron\u0119 ludno\u015bci oraz za zwalczanie powa\u017cnej i zorganizowanej przest\u0119pczo\u015bci i terroryzmu. Zajmuje si\u0119 te\u017c sprawami zwi\u0105zanymi ze stref\u0105 Schengen.\n\nZadaniem Rady jest tak\u017ce u\u0142atwianie i ulepszanie koordynacji dzia\u0142a\u0144 pa\u0144stw cz\u0142onkowskich w dziedzinie bezpiecze\u0144stwa wewn\u0119trznego. W tym celu dba ona o ochron\u0119 granic zewn\u0119trznych i stara si\u0119 zacie\u015bnia\u0107 wsp\u00f3\u0142prac\u0119 policyjn\u0105 i celn\u0105.\n\nZgodnie z ustaleniami Rady z wrze\u015bnia 2015 roku, osoby z du\u017c\u0105 szans\u0105 na pomy\u015blne zako\u0144czenie post\u0119powania azylowego s\u0105 relokowane do innych kraj\u00f3w cz\u0142onkowskich, gdzie jest kontynuowany proces formalizacji ich pobytu. W razie pozytywnego zako\u0144czenia, otrzymuj\u0105 one status uchod\u017acy z prawem pobytu w kraju cz\u0142onkowskim, do kt\u00f3rego zosta\u0142y relokowane.\n\nZgodnie z danymi z 8 listopada 2016 roku, \u0142\u0105czna liczba relokowanych wynios\u0142a dok\u0142adnie 6925 os\u00f3b. W\u015br\u00f3d nich, 1549 os\u00f3b zosta\u0142o relokowanych z W\u0142oszech, a 5376 z Grecji. Pa\u0144stwami, kt\u00f3re przyj\u0119\u0142y najwi\u0119cej uchod\u017ac\u00f3w by\u0142y: Francja (2155 os\u00f3b), Holandia (915 os\u00f3b) oraz Finlandia (862 osoby).\n\nJak dotychczas, do Polski nie zosta\u0142a relokowana \u017cadna osoba. \u017badnej osoby nie przyj\u0119\u0142y, opr\u00f3cz Polski, r\u00f3wnie\u017c Austria, Dania i W\u0119gry.", "lang": "pl"}