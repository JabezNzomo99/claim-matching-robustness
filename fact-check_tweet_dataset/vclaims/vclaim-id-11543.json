{"title": "Gli altri governi proponevano pi\u00f9 deficit?", "subtitle": "", "author": "pagellapolitica.it", "date": null, "vclaim_id": "vclaim-id-11543", "url": "https://pagellapolitica.it/dichiarazioni/8135/gli-altri-governi-proponevano-piu-deficit", "vclaim": "Il deficit - chiamato anche \u201cindebitamento netto\u201d, sebbene i due concetti siano leggermente diversi - \u00e8 la differenza tra quanto lo Stato italiano incassa e quanto spende in un anno. Il Prodotto interno lordo (Pil) invece \u00e8 un indicatore macroeconomico che registra la ricchezza prodotta dal Paese in un certo anno.\n\nQuesti due elementi - deficit e Pil - vengono messi in relazione per capire lo stato di salute delle finanze pubbliche. Se il rapporto deficit/Pil \u00e8 negativo, lo Stato incassa pi\u00f9 di quanto spende e il debito pubblico scende. Viceversa, se il rapporto deficit/Pil \u00e8 positivo le entrate sono meno delle uscite e il totale del debito pubblico sale.\n\nCome abbiamo spiegato in una nostra recente analisi, il rapporto deficit/Pil fissato dal governo nei documenti di programmazione economica \u00e8 una cosa diversa dal valore reale che viene poi registrato di anno in anno. Ci\u00f2 dipende dalla difficolt\u00e0 di prevedere con precisione spese e entrate per il futuro.\n\nPartiamo, per il confronto, dai dati reali degli anni passati. Nella scorsa legislatura - ossia dal 2013 al 2017 - i dati Eurostat hanno mostrato che il nostro Paese ha avuto un rapporto deficit/Pil medio del 2,68 per cento. A eccezione del 2013, l\u2019Italia in questi anni \u00e8 ricorsa a un utilizzo maggiore del deficit rispetto alla media europea e alla media dei Paesi dell\u2019area Euro (Tabella 1).\n\nPi\u00f9 precisamente, nel 2013 si \u00e8 registrato un rapporto deficit/Pil del 2,9 per cento; nel 2014 del 3 per cento; nel 2015 del 2,6 per cento; nel 2016 del 2,5 per cento e nel 2017 del 2,4 per cento. Tutte queste cinque percentuali sono superiori - o uguali - al rapporto deficit/Pil proposto dal governo Conte per il 2019 (2,4 per cento).\n\nLe previsioni non danno ragione all\u2019esponente del M5S. Solo il governo Letta nel 2013 e il governo Renzi nel 2014 hanno approvato per l\u2019anno successivo previsioni per il rapporto deficit/Pil superiori al 2,4 per cento previsto per il 2019 dal governo Conte. Per il 2014, il governo Letta aveva infatti previsto un indebitamento netto del 2,5 per cento, mentre per il 2015 il governo Renzi aveva programmato un indebitamento netto del 2,9 per cento.\n\nPi\u00f9 basse sono state le previsioni degli altri esecutivi. Per il 2016, il governo Renzi aveva infatti programmato un indebitamento netto del 2,2 per cento, mentre per il 2017 aveva dichiarato un valore del 2 per cento. Per il 2018, il governo Gentiloni aveva prospettato un rapporto deficit/Pil del 1,6 per cento.\n\nUn errore di calcolo commesso forse anche dal governo Gentiloni, dato che la sua previsione di un rapporto deficit/Pil per il 2018 all\u20191,6 per cento \u00e8 stata rivista all\u2019ins\u00f9 dal governo Conte di 0,2 punti percentuali. Gli esecutivi precedenti hanno quindi errato solamente una volta in eccesso (con il governo Renzi nel 2014), prevedendo un livello di indebitamento maggiore a quanto poi non fosse necessario per le casse dello Stato. La maggior parte delle volte hanno invece finito per sottostimare il rapporto deficit/Pil dell\u2019anno successivo.\n\nSe confrontiamo i dati reali con la proposta del governo Conte, Di Stefano ha ragione. Nei cinque anni passati, i governi hanno registrato rapporti deficit/Pil maggiori di quello previsto dall'attuale esecutivo per il 2019. Se confrontiamo invece le stime contenute nelle Note di aggiornamento al Def passate, l\u2019affermazione di Di Stefano trova solo un riscontro parziale. Solo il governo Letta nel 2013 e il governo Renzi nel 2014 avevano previsto un rapporto deficit/Pil per l\u2019anno successivo maggiore di quello dichiarato dal governo Conte per il 2019.", "lang": "it"}