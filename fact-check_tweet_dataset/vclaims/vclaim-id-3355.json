{"title": "Aperture festive dei negozi, chi ci guadagna e chi ci perde", "subtitle": "Il candidato premier dei Cinquestelle Luigi Di Maio ha scritto un post sul blog di Grillo per dire che la\u00a0liberalizzazione degli orari ha fallito. Abbiamo fatto una verifica", "author": "www.agi.it", "date": null, "vclaim_id": "vclaim-id-3355", "url": "https://www.agi.it/fact-checking/di_maio_negozi_turni_aperture_natale-3235781/news/2017-12-13/", "vclaim": "In un post intitolato \u201cNegozi chiusi durante le feste, famiglie pi\u00f9 felici\u201d, pubblicato sul blog di Beppe Grillo lo scorso 11 dicembre e firmato Luigi Di Maio, tra le altre cose si legge: \u201cLe liberalizzazioni selvagge di Monti e dei decreti Bersani hanno fallito. Hanno solamente spalmato su sette giorni lo stesso incasso che i negozi facevano prima in sei\u201d.\n\nSi tratta di un\u2019affermazione impossibile da verificare e priva di un solido fondamento, considerato che non ci sono numeri che permettano di dire se la scelta di tenere i negozi aperti durante i festivi sia vincente o meno.\n\nConsiderato che negli anni successivi al 2011 la crisi ha continuato a colpire duramente l\u2019economia italiana, non c\u2019\u00e8 modo di verificare se in assenza della liberalizzazione le vendite e il giro di affari dei negozi sarebbe andato ancora peggio, in modo uguale o addirittura meglio.\n\nInoltre mancano dati specifici per sostenere un\u2019affermazione come quella di Di Maio. Fabrizio Russo, segretario nazionale della Filcams (la Federazione Italiana dei lavoratori del Commercio, Alberghi, Mense e Servizi, sindacato di categoria della Cgil), ci aveva a suo tempo gi\u00e0 spiegato: \u201cle aziende non forniscono i dati precisi sull\u2019impatto delle aperture domenicali, festive o dell\u2019allungamento degli orari, perch\u00e9 temono che la concorrenza possa approfittarne\u201d.\n\nSe poi \u00e8 vero \u2013 come affermava ancora Russo \u2013 che \u201cin base a quello che vediamo nei bilanci di diverse aziende le vendite sono rimaste, dopo la liberalizzazione, invariate se non addirittura in leggero calo, e anche il giro di affari pare in decremento\u201d, come dicevamo non \u00e8 possibile attribuire con certezza questo effetto alla causa delle aperture festive.\n\nFederdistribuzione, la federazione che rappresenta la grande distribuzione organizzata in Italia, ha una posizione fortemente favorevole alla liberalizzazione, \u201cconvinta che rappresenti un fatto positivo per i consumatori e che dia al commercio l\u2019opportunit\u00e0 di offrire un servizio pi\u00f9 allineato ai nuovi bisogni e ai tempi di vita dei cittadini\u201d.\n\nSecondo Federdistribuzione il 65% dei consumatori si dichiara favorevole alle aperture domenicali e festive dei negozi, e \u201cle maggiori giornate di apertura hanno consentito alle aziende distributive di distribuire pi\u00f9 salari (400 mio \u20ac addizionali) e di assumere 4.200 persone; hanno inoltre contribuito a sostenere i consumi, che altrimenti sarebbero diminuiti in misura ancora superiore\u201d.\n\nUn\u2019indagine statistica del 2014 dell\u2019Universit\u00e0 Politecnica delle Marche ha certificato poi che, almeno all\u2019epoca, la maggior parte dei commercianti al dettaglio della Regione che hanno deciso di tenere aperto durante i festivi era insoddisfatta.\n\nSecondo quanto riportato dallo studio, quasi il 70% degli intervistati sostiene di \u201cnon aver riscontrato un impatto positivo sui risultati economici\u201d. Per il 60% non si sarebbero attratti nuovi clienti, per il 65% non si sarebbe ottenuta una maggiore fidelizzazione dei clienti e per circa il 75% non si \u00e8 verificato un incremento degli acquisti da parte dei clienti, ma piuttosto un cambiamento nella distribuzione temporale (quello che sostiene Di Maio).\n\nMisurando un \u201csentiment\u201d e non dei dati, avendo sentito solo i commercianti al dettaglio e non anche la grande distribuzione, ed avendo portata regionale e oramai qualche anno, lo studio non permette di dare un verdetto definitivo sulla questione.\n\nCome abbiamo visto ci sono diverse sensibilit\u00e0 sociali sulla questione delle aperture festive dei negozi. I sindacati e i piccoli commercianti sembrano tendenzialmente contrari \u2013 anche se i secondi evidentemente non abbastanza da optare per un ritorno alle chiusure festive - mentre la grande distribuzione \u00e8 favorevole, e ognuno tira acqua al proprio mulino.\n\nE dunque, senza l\u2019avvento dell\u2019e-commerce e senza la crisi economica, la liberalizzazione avrebbe portato a un balzo delle vendite, come sottintende Federdistribuzione? Oppure non sarebbe cambiato nulla, come afferma Di Maio? Mancano dati completi e certi per dare una risposta credibile, e soprattutto \u00e8 impossibile separare le variabili che potrebbero aver determinato l\u2019andamento delle vendite negli ultimi anni.", "lang": "it"}