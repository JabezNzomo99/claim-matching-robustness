{"title": "Domenica al museo o allo stadio?", "subtitle": "", "author": "pagellapolitica.it", "date": null, "vclaim_id": "vclaim-id-46790", "url": "https://pagellapolitica.it/dichiarazioni/8482/domenica-al-museo-o-allo-stadio", "vclaim": "\u00abDal 2014 sono andate [nei musei statali] circa 15 milioni di persone, un numero enorme, nella prima domenica [del mese] gratuita, e in alcune domeniche addirittura sono andate pi\u00f9 persone nei musei che negli stadi di Serie A a vedere le partite\u00bb.\n\nSecondo Franceschini (minuto 01:15), \u00abdal 2014 sono andate [nei musei statali] circa 15 milioni di persone, un numero enorme, nella prima domenica [del mese] gratuita, e in alcune domeniche addirittura sono andate pi\u00f9 persone nei musei che negli stadi di Serie A a vedere le partite\u00bb.\n\nDal luglio 2014 \u2013 mese in cui \u00e8 stata introdotta l\u2019iniziativa \u2013 al 4 ottobre 2019 \u2013 termine ultimo per cui sono disponibili i dati \u2013, sono stati 15 milioni i visitatori che hanno beneficiato di questa possibilit\u00e0, visitando musei e siti archeologici presenti nel nostro Paese. La cifra \u00e8 perfettamente in linea con quella riportata dal ministro e proviene d\u2019altra parte direttamente dal Ministero che guida.\n\nCome abbiamo gi\u00e0 scritto in passato, stando ai dati del Mibact nel 2013 \u2013 ultimo anno prima dell\u2019introduzione delle domeniche gratis \u2013 i visitatori complessivi erano stati poco meno di 38,5 milioni, di cui 17,6 milioni paganti.\n\nQuesto numero va confrontato con i 15 milioni di beneficiari totali dell\u2019iniziativa \u201cDomenica al museo\u201d, partita l\u2019anno successivo: si tratta appunto del totale pluriennale. Nello specifico, chi ha aderito all\u2019iniziativa si \u00e8 distribuito abbastanza equamente negli anni: pi\u00f9 di 3 milioni di persone all\u2019anno nel 2015, 2016, 2017 e 2018; 1,5 milioni di persone circa nel 2014, quando l\u2019iniziativa \u00e8 cominciata il 1\u00b0 luglio; e 1,5 milioni di persone circa per il 2019 (dati parziali), considerato che il dato diffuso il 4 ottobre conteggia solo tre domeniche su sei totali previste per l\u2019anno.Nel corso degli anni i visitatori hanno raggiunto i numeri pi\u00f9 alti nei mesi primaverili, con il massimo nel maggio 2015 (quasi 450.000 visitatori) e nel maggio 2017 (385.000). Ricordiamo, per\u00f2, come \u201cDomenica al museo\u201d non \u00e8 l\u2019unico caso in cui si pu\u00f2 accedere ad un museo o ad un parco archeologico senza pagare. Esistono anche altre esenzioni (et\u00e0 o altre caratteristiche) che permettono ad alcune categorie di visitatori di non pagare il biglietto di ingresso. Nel 2018, ad esempio, il totale di questi visitatori \u00e8 stato 11 milioni, di cui \u201csolo\u201d 3 grazie alle domeniche gratuite. Esistono poi dei musei sempre gratuiti, i cui visitatori nel 2018 sono stati quasi 19 milioni.\n\nLa quota dei non paganti ai musei italiani \u00e8 dunque consistente a prescindere dall\u2019iniziativa delle domeniche gratuite, e chi usufruisce di quest\u2019ultima \u00e8 una quota minoritaria dei non paganti totali.\n\nI dati sugli spettatori del principale campionato di calcio italiano sono forniti dalla Lega di Serie A. Si legge che i numeri \u00abnon rivestono ancora carattere di ufficialit\u00e0\u00bb. Abbiamo provato a contattare la lega di Serie A per aver chiarimenti ma siamo in attesa di una risposta: possiamo ipotizzare che il calcolo venga fatto sulla base dei biglietti venduti, senza tenere conto di quante persone si presentano effettivamente allo stadio e in quanti acquistano il biglietto poco prima della partita.\n\nIl 3 maggio 2015 (34\u00b0 giornata di campionato) gli spettatori presenti negli stadi sono stati in totale 157.000, numero al di sotto dei 435.000 che hanno visitato un museo o un parco archeologico. Discorso simile vale anche per il 7 maggio 2017, seconda migliore domenica al museo per numero di visitatori (385.000): allo stadio i tifosi erano 174.000.\n\nL\u2019affermazione del ministro Franceschini \u00e8 dunque fattualmente corretta. Ma fare il confronto tra spettatori negli stadi e visitatori dei musei per provare il successo delle domeniche gratuite potrebbe essere un po\u2019 fuorviante. I musei sono infatti aperti per tutto il giorno, e non solo per la durata di una partita, e si pu\u00f2 tranquillamente seguire il calcio in televisione senza dover comprare un biglietto per lo stadio.\n\nDario Franceschini ha detto che dal 2014 sono state 15 milioni le persone che hanno beneficiato dell\u2019iniziativa \u201cDomenica al museo\u201d. Il ministro dei Beni culturali ha poi aggiunto che \u00abin alcune domeniche addirittura sono andate pi\u00f9 persone nei musei che negli stadi di Serie A a vedere le partite\u00bb.\n\n\u00c8 vero che complessivamente sono stati 15 milioni i visitatori che, dal 2014 a met\u00e0 2019, sono entrati gratis al museo la prima domenica del mese, ed \u00e8 vero \u2013 anche se il paragone suscita qualche perplessit\u00e0, considerate le differenze tra le due attivit\u00e0 messe a confronto \u2013 che in alcune domeniche siano stati pi\u00f9 i visitatori dei musei che gli spettatori agli stadi per le partite di calcio.", "lang": "it"}