{"title": "Le sanzioni alla Russia stanno danneggiando o no le imprese italiane?", "subtitle": "Per il segretario della Lega e candidato premier Matteo Salvini, le nostre aziende hanno perso 10 miliardi di euro di mancato export. Abbiamo fatto una verifica", "author": "www.agi.it", "date": "2018-03-01T07:00+0100", "vclaim_id": "vclaim-id-3211", "url": "https://www.agi.it/fact-checking/salvini_sanzioni_russia_imprese_export-3566869/news/2018-03-01/", "vclaim": "Il segretario della Lega Nord, Matteo Salvini, intervistato da RTL 102.5 lo scorso 26 febbraio ha dichiarato (min. -9.45): \u201cLe sanzioni contro la Russia stanno danneggiando i nostri imprenditori, abbiamo perso quasi dieci miliardi di euro di mancate esportazioni in Russia\u201d.\n\nNegli anni successivi, mentre le sanzioni si sono via via aggravate e c\u2019\u00e8 stata la ritorsione russa, il totale \u00e8 in effetti calato: a 9,502 miliardi nel 2014, a 7,093 miliardi nel 2015 e a 6,690 miliardi nel 2016.\n\nIl 2017, senza che le sanzioni fossero eliminate o alleggerite (sono anzi state prorogate di recente fino a met\u00e0 2018), ha visto invece una significativa crescita del nostro export verso la Russia, tornato ai livelli pre-2015 con un totale di 7,985 miliardi di euro.\n\nLa stima di Coldiretti potrebbe nascere dalla somma di quanto ogni anno, dopo l\u2019introduzione delle sanzioni, \u00e8 mancato per arrivare alla cifra di 10,771 miliardi del 2013, l\u2019ultimo anno pre-sanzioni: si tratta di 1,269 miliardi nel 2014, 3,678 miliardi nel 2015, 4,081 miliardi nel 2016. Il totale arriva a poco pi\u00f9 di 9 miliardi e, considerato che Coldiretti non aveva ancora i dati del 2017, la cifra di 10 miliardi potrebbe derivare da una previsione di crescita dell\u2019export anche superiore alla prestazione del 2013.\n\nInoltre il settore agro-alimentare, quello pi\u00f9 precisamente colpito dalle contro-sanzioni russe e di cui Coldiretti si occupa principalmente, rappresenta solo uno spicchio del totale. Nel 2013, secondo i dati della Camera di Commercio di Torino, le esportazioni italiane nel settore ammontavano a 1,07 miliardi di euro. Nel 2017, secondo una nota di gennaio 2018 della stessa Coldiretti, sono scese a poco pi\u00f9 di mezzo miliardo. Non un azzeramento ma un dimezzamento insomma, e che pesa sul totale per circa 500 milioni di euro.\n\nSicuramente ha pesato l\u2019andamento generale dell\u2019economia russa. Questa, dopo una fase di forte crescita tra il 2010 e il 2012, aveva iniziato a rallentare gi\u00e0 nel 2013 e soprattutto nel 2014. Nel 2015 \u00e8 entrata in recessione, con una diminuzione del Pil del 2,83%, confermata anche l\u2019anno successivo, anche se in maniera meno grave (-0,22%).\n\nOvviamente le sanzioni hanno avuto un impatto sull\u2019economia russa, ma non sono il fattore principale, come dimostrato dalla ripresa nel 2017 a sanzioni ancora vigenti, e non solo.\n\nIl fattore pi\u00f9 importante da tenere in considerazione sembra dunque l\u2019andamento dei prezzi delle materie prime. L\u2019economia russa dipende in maniera sostanziale dall\u2019esportazione di gas e petrolio. Semplificando (ma non troppo), quando il valore del petrolio scende l\u2019economia russa va peggio, e tra i vari indicatori che ne risentono ci sono anche le importazioni dall\u2019estero.\n\nCome spiegano ancora, ad esempio, due economiste russe in un paper (v. pag. 3) per la International Economic Conference del 2015, \u201cL\u2019economia russa, specialmente il budget, \u00e8 dipendente dai profitti del gas e del petrolio (\u2026). L\u2019analisi comportamentale di Pil e profitti da gas e petrolio nel budget della Federazione Russa suggerisce che a livello generale l\u2019andamento dell\u2019uno ripete quello dell\u2019altro\u201d.\n\nVediamo allora qual \u00e8 stato l\u2019andamento del prezzo del petrolio negli ultimi anni. Secondo il database dell\u2019Opec il prezzo medio del greggio (Oil Basket Price), dopo la crisi del 2009 quando scese sotto i 40 dollari al barile (e il Pil russo cal\u00f2 allora del 7,8%), \u00e8 risalito costantemente nel quadriennio 2010-2013 (periodo di forte crescita dell\u2019economia russa): a quasi 90 dollari a fine 2010, e a pi\u00f9 di 105 dollari nei tre anni successivi.\n\nDal 2014, quando il Pil russo ha iniziato a rallentare bruscamente, il prezzo del petrolio \u00e8 rapidamente sceso verso i 50 dollari al barile, ed \u00e8 rimasto sotto questa soglia (arrivando fino al minimo di poco pi\u00f9 di 20 dollari al barile) fino a fine 2016. Solo nel 2017 si \u00e8 stabilizzato sopra i 50 dollari, arrivando a fine anno a 65 dollari al barile.\n\nSi tratta di un calcolo semplicistico. Come abbiamo visto le sanzioni sono un fattore e sono probabilmente la causa maggiore del dimezzamento dell\u2019export agroalimentare italiano verso la Federazione Russa: una perdita di mezzo miliardo di euro solo lo scorso anno.\n\nMa non sono l\u2019unico, e probabilmente nemmeno il pi\u00f9 importante degli elementi da considerare. Lo sostengono gli analisti citati dalla Nato e lo dimostra il fatto che nel 2017, a sanzioni vigenti, l\u2019export verso la Federazione Russa \u00e8 tornato a crescere.\n\nL\u2019andamento delle importazioni \u00e8 infatti influenzato fortemente dall\u2019andamento generale dell\u2019economia del Paese importatore. Come abbiamo visto, l\u2019economia russa \u2013 in larga parte dipendente dal petrolio, che negli ultimi anni ha visto il proprio prezzo crollare sul mercato \u2013 \u00e8 andata male tra 2014 e 2016, e si \u00e8 risollevata in parte nel 2017. Una corrispondenza quasi perfetta con l\u2019andamento dell\u2019export italiano verso la Russia.", "lang": "it"}