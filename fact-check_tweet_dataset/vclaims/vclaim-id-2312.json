{"title": "Nei, det finnes ingen d\u00f8ende agent som har tilst\u00e5tt drapet p\u00e5 prinsesse Diana", "subtitle": "Norgesavisen.no kopierer og sprer en oppdiktet historie fra et amerikansk konspirasjonsnettsted.", "author": "www.faktisk.no", "date": null, "vclaim_id": "vclaim-id-2312", "url": "https://www.faktisk.no/faktasjekker/n7o/nei-det-finnes-ingen-doende-agent-som-har-tilstatt-drapet-pa-prinsesse-diana", "vclaim": "Det er nettstedet Norgesavisen.no som denne uken bruker penger p\u00e5 \u00e5 sponse og spre en oppsiktsvekkende historie p\u00e5 Facebook.\n\nMed tittelen \u00abMI5 agents tilst\u00e5else p\u00e5 d\u00f8dsleiet: - Diana ble drept!\u00bb, skriver nettstedet f\u00f8lgende i ingress og delingstekst p\u00e5 sosiale medier:\n\n\u00abDen pensjonerte agenten John Hopkins (80) kom med en tilst\u00e5else p\u00e5 d\u00f8dsleiet: \"Jeg drepte Diana\"\u00bb\n\nHistorien handler om den 80 \u00e5r gamle pensjonerte agenten John Hopkins fra den britiske sikkerhetstjenesten MI5, som p\u00e5 sitt d\u00f8dsleie n\u00e5 innr\u00f8mmer \u00e5 ha likvidert 23 personer p\u00e5 ordre fra myndighetene, inkludert prinsesse Diana som d\u00f8de i en bilulykke 31. august 1997.\n\nHistorien skal ha det til at det var den britiske dronningens mann, prins Phillip, som ga ordren. For\u00f8vrig skal agent Hopkins ha drept b\u00e5de brysomme journalister, politikere og fagforeningsledere sammen med sju andre agenter i perioden 1973 til 1999.\n\nDen aldrende agenten skal ha kommet med sine tilst\u00e5elser etter at han ble utskrevet fra et sykehus i London med kun uker igjen \u00e5 leve.\n\nSelve saken er utformet som en typisk nyhetsartikkel med et bilde av prinsesse Diana, med et innfelt bilde av noe som fremst\u00e5r som en gammel og syk mann i en seng. Det fremst\u00e5r som om over 10 000 har lest saken, basert p\u00e5 en egen teller i artikkelmalen.\n\nSom artikkelforfatter st\u00e5r \u00abRedaksjonen\u00bb, noe vi kommer n\u00e6rmere tilbake til. I selve saken er det ikke angitt noe tid eller sted for intervjuet med agenten. Det st\u00e5r heller ikke hvilket sykehus han ble utskrevet fra, eller hvilken lidelse som har gitt ham kun uker igjen \u00e5 leve.\n\nNederst i saken er det oppgitt en kilde, med lenke til en sak p\u00e5 nettstedet YourNewsWire.com, datert 19. juni i \u00e5r. Den har tittelen \u00abRetired MI5 Agent Confesses On Deathbed: \u2018I Killed Princess Diana\u2019\u00bb. Saken i Norgesavisen.no fremst\u00e5r som en ren avskrift av denne.\n\nSelve nettstedet YourNewsWire.com figurerer p\u00e5 flere over kjente spredere av s\u00e5kalte falske nyheter. Nettstedet har en egen seksjon viet til konspirasjonsteorier med overskrifter som \u00abMumifisert romvesen funnet i Peru\u00bb og \u00abLindsay Lohan: Pedofile driver Hollywood, og de drepte Heath Ledger\u00bb. Her finnes ogs\u00e5 en med tittelen \u00abCIA Agent Confesses On Deathbed: \u2018We Blew Up WTC7 On 9/11\u2019\u00bb datert 13. juli i \u00e5r.\n\nDet var denne historien Ny Tids redakt\u00f8r Truls Lie delte p\u00e5 Twitter 17. juli, og som ble gjenstand for en faktasjekk hos oss med vurderingen \u00abFaktisk helt feil\u00bb\n\nNettstedet YourNewsWire.com var ogs\u00e5 blant de f\u00f8rste som bygget oppunder en av de mest kjente oppdiktede sakene under den amerikanske presidentvalgkampen, den s\u00e5kalte som endte med et h\u00f8yst reelt skytedrama ved pizzarestauranten \u00abComet Ping Pong\u00bb.\n\nNettstedet har for\u00f8vrig n\u00e5 skiftet navn til News Punch, der alle lenker til de gamle sakene rutes videre til URLen newspunch.com.\n\nSer man n\u00e6rmere p\u00e5 opphavet til de oppsiktsvekkende agenthistoriene, m\u00e5 vi se n\u00e6rmere p\u00e5 YourNewsWire.com. Artiklene om den d\u00f8ende CIA-agenten og den d\u00f8ende MI5-agenten er angivelig skrevet av samme artikkelforfatter. Utover dette er historiene p\u00e5fallende like. B\u00e5de ordvalg og setningsoppbygging er nesten identiske, hvor bare detaljer som navn, alder, bosted og selve innr\u00f8mmelsen er forskjellig.\n\nHvert avsnitt starter og er bygget opp nesten likt. Begge de to agentene ble skrevet ut av sykehuset p\u00e5 en fredag, med beskjed om at de bare hadde uker igjen \u00e5 leve. Den ene i New Jersey, den andre i London. Den ene er 79 \u00e5r, den andre 80. CIA-agenten hadde 36 \u00e5rs tjenestetid bak seg, mens MI15 agenten 38 \u00e5r osv. Slik fortsetter de n\u00e6rmest identiske fortellingene. Mens amerikaneren var for patriotisk til \u00e5 nekte ordren han fikk, var briten lite villig til \u00e5 svikte kongen og fedrelandet.\n\nEt annet fellestrekk er at historiene er vage. Det er ingen angivelser av hvilke sykehus de var innlagt p\u00e5, hva de var d\u00f8ende av, hvor de bor, eller lignende. Det er verken video- eller lydopptak som underst\u00f8tter historiene. Bildene fra sykesengen gir heller ingen indikasjon p\u00e5 om de er illustrasjonsbilder eller virkelig viser personene som omtales i historiene.\n\nDet er heller ingen bekreftelser eller uttalelser fra CIA, MI5, andre myndigheter, sykehus, familie eller andre som kan bekrefte eller utfylle p\u00e5standene. Den angivelige artikkelforfatteren eller ledelsen bak YourNewsWire.com svarer ikke p\u00e5 henvendelser.\n\nBildet som er brukt, b\u00e5de av YourNewsWire.com, Norgesavisen.no og en lang rekke andre nettsteder som har spredd historien, viser ikke noen d\u00f8ende agent, men stammer fra en artikkel i australske Daily Telegraph fra 2010 om den 87 \u00e5r gamle krigsveteranen Kevin Park som ringte n\u00f8dnummeret fra sykehussenga fordi han ikke fikk fatt i noen sykepleier.\n\nDet er for\u00f8vrig ingen andre organisasjoner, medier eller myndigheter som har sporet opp de aktuelle personene, eller p\u00e5 noen som helst m\u00e5te har kunnet verifisere historiene. Likhetstrekkene, og mangelen p\u00e5 dokumentasjon tilsier at historien om CIA-agenten er oppdiktet.\n\nNorgesavisen.no er i seg selv ett nettsted som vier mye plass til konspirasjoner og usignerte og historier med uklart opphav og kildegrunnlag. Filter Nyheter har nylig f\u00f8rt nettstedet inn p\u00e5 sin liste over \u00abDe norske nettavisene du b\u00f8r v\u00e6re p\u00e5 vakt mot i valgkampen\u00bb, mens den profilerte norske faktabloggeren Gunnar Roland Tjomlid har slaktet faktagrunnlaget i flere saker fra nettstedet.\n\nNettstedet oppgir selv \u00e5 v\u00e6re: \u00aben uavhengig nettavis som setter kritisk s\u00f8kelys p\u00e5 viktige tema som riksmedia ofte omtaler p\u00e5 en ubalansert og lite nyansert m\u00e5te\u00bb.\n\nDet oppgis ingen redakt\u00f8r eller eier. De fleste artiklene er usignerte. S\u00e5kalte frivillige kan angivelig bidra med artikler. Blant de siste nyhetssakene finnes en artikkel signert \u00abSnorre Sturlason\u00bb om hvordan EU i 1995 signerte en hemmelig avtale med \u00abaraberstatene\u00bb om islamisering av Europa i bytte mot olje. Nettstedet har en sterkt islamkritisk dreining, der leserne oppfordres til \u00e5 donere penger for \u00e5 ikke \u00abmiste v\u00e5rt dyrebare fedreland for alltid\u00bb. I artiklene finnes tiggerbrev som:\n\nNorgesavisen.no er ikke registrert som selskap i Norge, og det er heller ikke oppgitt noen informasjon som forteller hvem eller hva eventuelle donasjoner eller innbetalinger g\u00e5r til.\n\nFlere av sakene p\u00e5 nettsiden fremst\u00e5r som en blanding av nyhetssaker, kommentarer og konspirasjoner. En hovedsak handler om hvordan Arbeiderpartiet og LO er den st\u00f8rste \u00abforbryterorganisasjonen\u00bb i Norge.\n\nInformasjon fra det norske nettregisteret Norid viser at Norgesavisen.no er registrert av selskapet Webkonsult AS som drives av 49-\u00e5ringen Raymond Furre. Furre har tidligere promotert Norgesavisen.no p\u00e5 twitter ved \u00e5 vise til blant annet lesertall og annen intern informasjon.\n\nN\u00e5r Faktisk.no tar kontakt, sier han imidlertid at verken han eller Webkonsult har noe med den daglige driften av nettstedet \u00e5 gj\u00f8re. Han sier:\n\nFurre sier han kan formidle kontakt til de som st\u00e5r bak siden, men understreker at det ikke er noen garanti for at henvendelsen vil bli besvart.", "lang": "no"}