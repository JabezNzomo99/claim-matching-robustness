{"title": "Salvini dice che il Pd ha votato a favore degli insetti ad uso alimentare, ma si confonde con Forza Italia", "subtitle": "", "author": "pagellapolitica.it", "date": null, "vclaim_id": "vclaim-id-3498", "url": "https://pagellapolitica.it/dichiarazioni/7980/salvini-dice-che-il-pd-ha-votato-a-favore-degli-insetti-ad-uso-alimentare-ma-si-confonde-con-forza-italia", "vclaim": "\u201cOggi ho letto che \u00e8 nato il primo pandoro con farina di insetti [\u2026]. Se lo mangino quelli del Pd che in Europa hanno votato a favore di vermi, scorpioni e tarantole nei nostri piatti!\u201d\n\n\u201cOggi ho letto che \u00e8 nato il primo pandoro con farina di insetti\u201d, ha scritto il 19 dicembre 2017 Matteo Salvini sulla sua pagina Facebook\n\nNumerose testate nazionali hanno riportato come notizia un post di un foodblogger che si occupa di ricette con insetti e che, il 19 dicembre, ha appunto pubblicato la propria ricetta di un pandoro nel cui impasto era stato utilizzato anche il 20% di farina di baco da seta. Di qui il commento di Salvini.\n\nIl regolamento, come spiega questo documento di sintesi, riguarda quindi diversi tipi di alimenti, da quelli con una \u201cstruttura molecolare modificata\u201d a funghi e alghe, dai cibi di origine minerale a quelli prodotti in laboratorio da cultura di tessuti o cellule, fino agli \u201canimali o alle loro parti\u201d e tra questi ci sono anche gli insetti.\n\nLa votazione sul regolamento 2015/2283 si \u00e8 tenuta il 28 ottobre del 2015 e la normativa \u00e8 stata approvata con 359 voti favorevoli, 202 voti contrari e 127 astenuti. Salvini, che era presente in aula nel suo ruolo di europarlamentare, ha votato contro l\u2019approvazione (cercare nella pagina \u201cA8-0046/2014 - James Nicholson - R\u00e9solution l\u00e9gislative\u201d). Il gruppo del quale fa parte Salvini in Europarlamento \u00e8 l\u2019Enf (Europe of Nations and Freedom Group) e conta 39 eurodeputati (37 contrari e 2 astenuti), tra i quali 5 italiani eletti per la Lega (incluso Gianluca Bonanno, successivamente sostituito in seguito al suo decesso), che hanno votato tutti contro l\u2019approvazione del regolamento.\n\nIl gruppo dei Socialisti e democratici, all\u2019interno del quale militano tra gli altri gli europarlamentari del Partito democratico, si \u00e8 in larga parte astenuto: 117 non hanno votato, 33 hanno votato a favore e 24 contro. Ma vediamo come si sono comportati i 30 eurodeputati del Pd.\n\nSolo 6 hanno votato a favore, mentre 19 si sono astenuti e 3 si sono espressi contro la normativa. Uno era assente e uno non ha votato. Non si pu\u00f2 quindi sostenere che \u201cquelli del Pd in Europa hanno votato a favore di vermi, scorpioni e tarantole\u201d.\n\nSi sono invece espressi a favore del regolamento tutti i parlamentari italiani di Forza Italia, tra i quali l\u2019attuale presidente del Parlamento europeo Antonio Tajani. In generale il gruppo del Partito popolare europeo, del quale fanno parte gli eurodeputati forzisti, si \u00e8 espresso a favore del regolamento (196 s\u00ec, 0 no, 2 astensioni, 8 non voti e 10 assenti).\n\nIn occasione della votazione sul regolamento che consente dal 2018 di utilizzare e vendere in Europa insetti a uso commestibile e cibi contenenti insetti, il Partito democratico ha lasciato libert\u00e0 di voto ai propri deputati, che si sono in larga parte astenuti: solo un quinto di loro ha votato a favore (e un decimo contro).", "lang": "it"}