{"title": "Quanto costa ogni anno la Camera dei Deputati?", "subtitle": "Abbiamo verificato le parole di Luigi Di Maio e messo a confronto le spese per Montecitorio con quelle delle camere basse degli altri Paesi", "author": "www.agi.it", "date": "2018-03-31T07:09+0200", "vclaim_id": "vclaim-id-10250", "url": "https://www.agi.it/fact-checking/camera_deputati_quanto_costa-3717869/news/2018-03-31/", "vclaim": "Il bilancio si divide pi\u00f9 o meno a met\u00e0 tra spese per il funzionamento e spese per le pensioni di ex deputati e dipendenti. Infatti, 538,4 milioni vanno nelle \"Spese correnti di funzionamento\", 413,16 milioni di euro sono spese previdenziali (circa 140 milioni di pensioni per gli ex deputati e 270 milioni di pensioni per ex dipendenti di Montecitorio). Il restante sono spese in conto capitale.\n\nAnche nel 2017 e nel 2019 la spesa prevista di Montecitorio era stata simile, arrivando rispettivamente a un miliardo e 30 milioni e a 973,9 milioni.\n\nIl paragone \u00e8 solo a grandi linee, perch\u00e9 la contabilit\u00e0 delle spese delle camere basse varia molto da Paese a Paese. Ad esempio in Spagna - come vedremo il Paese che ha la spesa pi\u00f9 bassa per la sua camera - non vengono contabilizzate le pensioni di deputati e dipendenti. Altri Paesi potrebbero considerare, o non considerare, altre voci di spesa rispetto all'Italia nel bilancio. Dunque non \u00e8 possibile trarre conclusioni definitive dai semplici numeri grezzi sul numero di deputati e sul costo complessivo delle camere basse di ogni Paese.\n\nNegli Stati Uniti la House of Representatives, composta da 435 membri, nel 2017 ha avuto risorse federali per 1,291 miliardi di dollari, corrispondenti a circa un miliardo e 50 milioni di euro. Leggermente pi\u00f9 - ma con meno membri - di quanto spenda Montecitorio.", "lang": "it"}