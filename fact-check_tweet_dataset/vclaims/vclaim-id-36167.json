{"title": "Nei, Ap har ikke doblet eiendomsskatten i Bergen", "subtitle": "Inntekten fra eiendomsskatt \u00f8kte med 17 prosent fra 2015 til 2018, if\u00f8lge SSB.", "author": "www.faktisk.no", "date": null, "vclaim_id": "vclaim-id-36167", "url": "https://www.faktisk.no/faktasjekker/ApA/nei-ap-har-ikke-doblet-eiendomsskatten-i-bergen", "vclaim": "H\u00f8yre og Arbeiderpartiet kjemper hardt om hvem som skal ha makten i Bergen etter valget. De fire siste \u00e5rene har byen blitt styrt av Ap sammen med Venstre og KrF. F\u00f8r det hadde H\u00f8yre byr\u00e5dslederen i 12 \u00e5r.\n\nEiendomsskatt er en av sakene som skiller de to hovedmotstanderne. H\u00f8yre g\u00e5r til valg p\u00e5 \u00e5 halvere eiendomsskatten i neste periode, og p\u00e5 sikt fjerne den helt. Ap mener p\u00e5 sin side at det er n\u00f8dvendig \u00e5 sikre kommunens inntekter gjennom eiendomsskatt. Partiet vil imidlertid jobbe for \u00e5 \u00f8ke bunnfradraget ytterligere, slik at skatten blir mer rettferdig, if\u00f8lge kommunevalgprogrammet.\n\n14. juni m\u00f8ttes H\u00f8yres byr\u00e5dslederkandidat, Harald Victor Hove, og ordf\u00f8rer Marte Mj\u00f8s Persen (Ap) til debatt i Politisk kvarter p\u00e5 NRK. Da det ble snakk om bompenger, sa Hove at det er et oppr\u00f8r i Bergen mot kostnadene som Ap legger p\u00e5 bilistene. Videre sa han:\n\n26. juni var Hove i debatt med Aps byr\u00e5dslederkandidat, Roger Valhammer, p\u00e5 TV 2 Nyhetskanalen. Ogs\u00e5 da sa Hove at:\n\nI et intervju med avisen Dag og Tid 28. juni kom Hove med den samme p\u00e5standen igjen:\n\nStemmer det at Ap har doblet eiendomsskatten i Bergen de fire siste \u00e5rene? Det skal vi se n\u00e6rmere p\u00e5 i denne faktasjekken.\n\nFaktisk.no har spurt Hove om dokumentasjon for p\u00e5standen. I en e-post skriver valgkampsjef i Bergen H\u00f8yre, Marte Leirv\u00e5g, at eiendomsskatten for n\u00e6ring har mer enn doblet seg i perioden Arbeiderpartiet har styrt i Bergen.\n\n\u2013 For 2019 ble det budsjettert med 426 millioner i eiendomsskatt for n\u00e6ringseiendom. I det siste budsjettet dav\u00e6rende byr\u00e5dsleder fra H\u00f8yre, Martin Smith-Sivertsen, la frem, ble det foresl\u00e5tt at det skulle tas inn 204 millioner. Denne \u00f8kningen p\u00e5 224 millioner utgj\u00f8r mer enn en dobling av eiendomsskatten for n\u00e6ring, skriver hun.\n\nLeirv\u00e5g viser videre til at Hove \u00abhar i sine uttalelser hevdet at eiendomsskatten har doblet seg, uten \u00e5 spesifisere hvilken eiendomsskatt det er snakk om\u00bb.\n\n\u2013 Holder vi eiendomsskatt for bolig og n\u00e6ring fra hverandre er det riktig at eiendomsskatten for n\u00e6ring har doblet seg. I sum er ikke eiendomsskatten doblet, men den er 62 prosent h\u00f8yere enn det som l\u00e5 inne i det forrige H\u00f8yre-byr\u00e5dets forslag til budsjett.\n\nIf\u00f8lge Leirv\u00e5g har byr\u00e5det i Bergen i flere debatter nektet for at eiendomsskatten har \u00f8kt fordi skattesatsen ikke er endret. Dette er ikke H\u00f8yre enig i.\n\n\u2013 Da byr\u00e5det gjennomf\u00f8rte retaksering av n\u00e6ringseiendom som f\u00f8rte til \u00f8kte boligverdier og ogs\u00e5 skattegrunnlag, var det fullt mulig \u00e5 justere ned skattesatsen slik at inntektene fra eiendomsskatten holdt seg stabilt. Byr\u00e5det \u00f8nsket ikke \u00e5 gj\u00f8re dette og krever dermed inn betydelig mer enn f\u00f8r. I 2015 lovde Harald Schjelderup \u00e5 ikke \u00f8ke eiendomsskatten. Det l\u00f8ftet har han brutt, hevder H\u00f8yres valgkampleder.\n\nLes mer om hvordan eiendomsskatten fastsettes her:\n\nI 2011 fjernet det dav\u00e6rende byr\u00e5det i Bergen eiendomsskatten p\u00e5 boliger og fritidsboliger. Dette byr\u00e5det besto av H\u00f8yre, Frp, og KrF.\n\nEndringen tr\u00e5dte i kraft i 2012. If\u00f8lge Bergens Tidende ble hendelsen markert med b\u00e5de champagne, kaker og fyrverkeri p\u00e5 en fest Huseiernes Landsforbund arrangerte p\u00e5 Hotel Norge. Dav\u00e6rende ordf\u00f8rer Trude Drevland (H) og finansbyr\u00e5d Liv R\u00f8ssland (Frp) var til stede under feiringen.\n\nI 2014 vedtok bystyret i Bergen \u00e5 gjeninnf\u00f8re eiendomsskatt p\u00e5 boliger og fritidsboliger, denne gangen med en skattesats p\u00e5 2,6 promille og et bunnfradrag p\u00e5 750 000 kroner. Forslaget ble fremmet av H\u00f8yre, Frp, Venstre, KrF og Byluftlisten, og ble vedtatt med deres stemmer.\n\nEt annet forslag som ble fremmet samtidig l\u00f8d som f\u00f8lger: \u00abBystyret vil arbeide for \u00e5 redusere eller fjerne eiendomsskatten p\u00e5 sikt, dersom den \u00f8konomiske situasjonen tillater dette\u00bb. Dette forslaget fikk st\u00f8tte fra H\u00f8yre, Ap, Frp, Venstre, KrF, Sp og Byluftlisten.\n\nSkattesatsen er ikke blitt endret etter dette.\n\nI Politisk kvarter satte Hove eiendomsskatten i sammenheng med bompengeoppr\u00f8ret i Bergen, og hevdet at byr\u00e5det \u00ablegger kostnader p\u00e5 toppen av dette\u00bb. Da er det naturlig \u00e5 tolke ham som at han hevder at eiendomsskatten p\u00e5 boliger og fritidsboliger har blitt dobbelt s\u00e5 h\u00f8y etter at det Ap-styrte byr\u00e5det tok over i 2015.\n\nOverfor Faktisk.no har Hove hevdet at eiendomsskatten p\u00e5 n\u00e6ringseiendom har doblet seg. I det f\u00f8lgende skal vi derfor se p\u00e5 alle former for eiendomsskatt i Bergen.\n\nStatistisk sentralbyr\u00e5 (SSB) har statistikk for eiendomsskatten i alle landets kommuner. Her kan vi se hvordan eiendomsskatten i Bergen har utviklet seg de siste \u00e5rene.\n\nUansett hvilke tall man legger til grunn, er det feil at eiendomsskatten i Bergen har blitt fordoblet under det r\u00f8dgr\u00f8nne byr\u00e5det.\n\nVi kan begynne med \u00e5 se p\u00e5 utviklingen i niv\u00e5et p\u00e5 eiendomsskatten. Merk at eiendomsskatten p\u00e5 boliger og fritidsboliger f\u00f8rst skiller seg fra eiendomsskatten p\u00e5 annen eiendom fra og med 2015.\n\nEiendomsskatten p\u00e5 boliger og fritidsboliger er p\u00e5 2,6 promille. Det er samme sats som i 2014, f\u00f8r det r\u00f8dgr\u00f8nne byr\u00e5det tok over.\n\nSiden skattesatsen er uendret, kan den ikke v\u00e6re dobbelt s\u00e5 h\u00f8y som f\u00f8r.\n\nEiendomsskatten p\u00e5 n\u00e6ringseiendom ble satt opp fra 3 til 5 promille i 2013, if\u00f8lge SSBs tall. P\u00e5 dette tidspunktet var Trude Drevland H\u00f8yres ordf\u00f8rer i Bergen. Siden 7 promille er den h\u00f8yeste skattesatsen en kommune kan ha, er det umulig \u00e5 doble skatten p\u00e5 n\u00e6ringseiendom i Bergen.\n\nVi kan ogs\u00e5 se p\u00e5 Bergens inntekter fra eiendomsskatt i SSBs statistikk.\n\nSom grafikken viser, hentet Bergen inn dr\u00f8yt 515 millioner kroner i eiendomsskatt p\u00e5 boliger og fritidsboliger i 2015 og nesten 598 millioner i 2018. Dette er en \u00f8kning p\u00e5 16 prosent.\n\nDe totale inntektene Bergen kommune har f\u00e5tt fra eiendomsskatt, har \u00f8kt fra 738 millioner kroner i 2015 til 865 millioner i 2019. Dette er en \u00f8kning p\u00e5 17 prosent.\n\nHove har presisert at den p\u00e5st\u00e5tte doblingen gjelder skatt p\u00e5 n\u00e6ringseiendom. Bergen kommunes inntekter fra annen eiendom (n\u00e6ringseiendom, kraftverk og lignende) var p\u00e5 223 millioner kroner i 2015 og 267 millioner i 2018. Dette er en \u00f8kning p\u00e5 19 prosent.\n\nIngen av disse \u00f8kningene er en dobling.\n\nDet siste tallet vi kan se p\u00e5, er eiendomsskatten p\u00e5 en standard 120 kvadratmeter enebolig. I Bergen \u00f8kte den fra 6466 kr i 2015 til 7500 kr i 2018, alts\u00e5 16 prosent. Heller ikke dette er en dobling.\n\nIf\u00f8lge SSB er eiendomsskatten p\u00e5 en slik bolig p\u00e5 7000 kroner i Bergen i 2019, antakelig fordi bunnfradraget har blitt \u00f8kt.\n\nVerken inntektene fra eiendomsskatt eller utviklingen i skatteniv\u00e5et tyder p\u00e5 at eiendomsskatten i Bergen er doblet under Ap, slik Hove p\u00e5st\u00e5r.\n\nHove skriver ogs\u00e5 at det r\u00f8dgr\u00f8nne byr\u00e5det i Bergen har budsjettert med inntekter fra eiendomsskatt p\u00e5 1034 millioner kroner i 2019.\n\nSelv om man kan finne tallet Hove viser til i budsjettet, fremg\u00e5r det tydelig at det er utdatert.\n\nLike etter tabellen der 1034 millioner kroner er nevnt, st\u00e5r det:\n\nDeretter f\u00f8lger et justert anslag for inntektene fra eiendomsskatt. Dette er p\u00e5 981,6 millioner kroner.\n\nSelv hvis man la til grunn at anslaget p\u00e5 1034 millioner kroner var riktig, ville det v\u00e6re feil at eiendomsskatten i Bergen har blitt doblet under det r\u00f8dgr\u00f8nne byr\u00e5det. Inntektene fra eiendomsskatt i 2015 var p\u00e5 738,4 millioner kroner. Det er mer enn halvparten av 1034 millioner.\n\nByr\u00e5dets oppdaterte anslag p\u00e5 981,6 millioner kroner kan dermed heller ikke utgj\u00f8re noen dobling av eiendomsskatten i Bergen.\n\nViser til politikk som aldri ble gjennomf\u00f8rt\n\nHove viser ogs\u00e5 til H\u00f8yres budsjettforslag for 2016 som belegg for at Ap har doblet eiendomsskatten p\u00e5 n\u00e6ringseiendom.\n\nI forslaget opererer H\u00f8yre med inntekter fra skatt p\u00e5 n\u00e6ringseiendom p\u00e5 204 millioner kroner hvert \u00e5r i perioden 2016 til 2019. If\u00f8lge Hove har Ap budsjettert med 426 millioner i inntekter fra skatt p\u00e5 n\u00e6ringseiendom i 2019.\n\nSiden H\u00f8yre havnet i opposisjon etter kommunevalget i 2015, fikk budsjettforslaget Hove viser til bare st\u00f8tte fra H\u00f8yre i bystyret. Det fikk dermed ingen konsekvenser for den faktiske eiendomsskatten i Bergen.\n\nEn sammenligning av dagens inntekter fra eiendomsskatt med en fremskriving fra et budsjettforslag som aldri ble vedtatt, kan ikke brukes som belegg for at eiendomsskatten har blitt doblet.\n\nDet er heller ikke riktig at det r\u00f8dgr\u00f8nne byr\u00e5det har budsjettert med 426 millioner i eiendomsskatt for n\u00e6ringseiendom. Dette tallet kommer fra et tidligere anslag som har blitt nedjustert i budsjettet Hove viser til.\n\nDet gjeldende anslaget for inntekter fra eiendomsskatt p\u00e5 n\u00e6ringseiendom er p\u00e5 390 millioner kroner. Dette er ikke dobbelt s\u00e5 mye som 204 millioner.\n\nHove hevder videre at de totale inntektene fra eiendomsskatten i byr\u00e5dets budsjett er 62 prosent h\u00f8yere enn anslaget i H\u00f8yres alternative budsjett fra 2016. Det er ogs\u00e5 feil.\n\nMens H\u00f8yre anslo 640 millioner i inntekter fra eiendomsskatt i 2019, er det budsjettert med 981,6 millioner i byr\u00e5dets budsjett for 2019. Veksten er dermed p\u00e5 53 prosent, og ikke 62 prosent.\n\nSelv hvis vi la H\u00f8yres alternative budsjett til grunn, slik Hove gj\u00f8r, ville det alts\u00e5 v\u00e6re feil at Ap har doblet eiendomsskatten p\u00e5 n\u00e6ringseiendom i Bergen.\n\u2022 Det stemmer ikke at eiendomsskatten er doblet etter at Ap overtok makten i Bergen i 2015.\n\u2022 Fra 2015 til 2018 \u00f8kte inntektene fra eiendomsskatt med 17 prosent, if\u00f8lge SSB.\n\u2022 Inntekten fra eiendomsskatt p\u00e5 bolig og fritidsbolig \u00f8kte med 16 prosent, mens det var en \u00f8kning p\u00e5 19 prosent for n\u00e6ringseiendom.\n\u2022 Skattesatsen for eiendomsskatt i Bergen har v\u00e6rt uendret siden 2015.", "lang": "no"}