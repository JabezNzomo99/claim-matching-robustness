{"title": "Nei, privatpersoner sendte ikke over 95 millioner kroner til Djibouti i l\u00f8pet av f\u00f8rste halv\u00e5r 2018", "subtitle": "Det stemmer ikke at privatpersoner sendte over 95 millioner kroner til Djibouti i f\u00f8rste halv\u00e5r 2018. Den korrigerte summen er p\u00e5 4,2 millioner kroner, if\u00f8lge Skatteetaten.I artikkelserien \u00abPengeskandalen\u00bb har Human Rights Service (HRS) skrevet om penger sendt til andre land via foretak som tilbyr pengeoverf\u00f8ringstjenester. Tallene har de f\u00e5tt av Skatteetaten, som er ansvarlig for Valutaregisteret.Etter flere runder med sp\u00f8rsm\u00e5l opplyser Skatteetaten til Faktisk.no at flere av tallene som er brukt, er helt feil. Dette skyldes feilrapportering til Valutaregisteret.HRS avdekket selv feil i tallmaterialet f\u00f8r de publiserte artiklene, og kaller kontrollsystemet for en \u00abskandale\u00bb. HRS ble if\u00f8lge Skatteetaten bedt om \u00e5 vente med \u00e5 publisere tallet for Djibouti, fordi saksbehandleren hadde oppdaget avvik. HRS publiserte likevel artikkelen. HRS publiserte ogs\u00e5 andre deler av tallmaterialet, som gir et helt feilaktig inntrykk av pengeoverf\u00f8ringer til Emiratene, Kenya og Etiopia.", "author": "www.faktisk.no", "date": null, "vclaim_id": "vclaim-id-13421", "url": "https://www.faktisk.no/faktasjekker/QQA/nei-privatpersoner-sendte-ikke-over-95-millioner-kroner-til-djibouti-i-lopet-av-forste-halvar-2018", "vclaim": "Tidligere i november publiserte det innvandringskritiske nettstedet Human Rights Service (HRS) en artikkel med tittelen \u00abPengeskandalen: 112 personer sendte 95 millioner hjem \u2013 p\u00e5 et halvt \u00e5r\u00bb. Saken handler om pengeoverf\u00f8ringer fra Norge til det afrikanske landet Djibouti.\n\nArtikkelen er delt mer enn 1500 ganger p\u00e5 Facebook.\n\nArtikkelen er en del av serien \u00abPengeskandalen\u00bb, hvor HRS har sett p\u00e5 pengeoverf\u00f8ringer fra Norge til utlandet. Bakgrunnen for sakene er at HRS har bedt Skatteetaten om innsyn i valutaoverf\u00f8ringer til utlandet, n\u00e6rmere bestemt overf\u00f8ringene til de ti landene som mottok de st\u00f8rste totale bel\u00f8pene i 2017 og f\u00f8rste halv\u00e5r 2018.\n\nTallene er hentet fra Valutaregisteret, og gjelder pengeoverf\u00f8ringer gjort via pengeoverf\u00f8ringstjenester. Overf\u00f8ringer gjort via banker er ikke tatt med.\n\nFaktisk.no fikk flere tips fra lesere som har stusset over p\u00e5standen, og ba derfor Skatteetaten om innsyn i de samme tallene som HRS hadde f\u00e5tt.\n\nI saken om Djibouti tar HRS utgangspunkt i tallet over pengeoverf\u00f8ringer fra Norge til Djibouti i f\u00f8rste halv\u00e5r 2018. I ingressen skriver HRS at \u00abI l\u00f8pet av januar - juni i \u00e5r sendte privatpersoner over 95 millioner kroner til Djibouti\u00bb. Det er denne p\u00e5standen vi skal se p\u00e5 i faktasjekken.\n\nSlik ser oversikten som HRS fikk tilsendt av Skatteetaten ut:\n\nHRS og Faktisk.no har ogs\u00e5 f\u00e5tt tilsendt oversikter for transaksjoner gjort i 2017.\n\nFaktisk.no tok for f\u00f8rste gang kontakt med Skatteetaten 7. november. Etter flere runder med sp\u00f8rsm\u00e5l om tallene, f\u00e5r Faktisk.no etter to uker opplyst at det er feil i tallmaterialet HRS har f\u00e5tt tilsendt.\n\nDette inneb\u00e6rer at flere av summene HRS har oppgitt i artiklene sine, ikke stemmer. Konkret gjelder det bel\u00f8pene som HRS skriver at er sendt av privatpersoner til Djibouti, De forente arabiske emirater, Kenya og Etiopia i l\u00f8pet av f\u00f8rste halv\u00e5r 2018.\n\nUnder f\u00f8lger bel\u00f8pene HRS har brukt i sine artikler, og de korrigerte tallene fra Skatteetaten, som Faktisk.no har f\u00e5tt tilsendt:\n\u2022 HRS skriver at overf\u00f8ringer fra privatpersoner til Djibouti f\u00f8rste halv\u00e5r 2018 utgj\u00f8r 95 millioner kroner. Korrigert bel\u00f8p er p\u00e5 4,2 millioner kroner.\n\u2022 HRS skriver at overf\u00f8ringer fra privatpersoner til Emiratene f\u00f8rste halv\u00e5r 2018 utgj\u00f8r 163 millioner kroner. Korrigert bel\u00f8p er p\u00e5 41 millioner kroner.\n\u2022 HRS skriver at overf\u00f8ringer fra privatpersoner til Kenya f\u00f8rste halv\u00e5r 2018 utgj\u00f8r 143 millioner kroner. Korrigert bel\u00f8p er 54 millioner kroner.\n\u2022 HRS skriver at overf\u00f8ringer fra privatpersoner til Etiopia f\u00f8rste halv\u00e5r 2018 utgj\u00f8r 74 millioner kroner. Korrigert bel\u00f8p er 18 millioner kroner.\n\u2022 HRS skriver at overf\u00f8ringer fra privatpersoner til Somalia i 2017 utgj\u00f8r 503 millioner kroner. Bel\u00f8pet er riktig, if\u00f8lge Skatteetaten.\n\nSkatteetaten skriver i en e-post til Faktisk.no at HRS stilte sp\u00f8rsm\u00e5l rundt Djibouti-summen, da Djibouti ikke hadde st\u00e5tt p\u00e5 topp 5-listen over land i tidligere \u00e5r. Saksbehandleren i Skatteetaten trakk ut alle transaksjonene og s\u00e5 at bel\u00f8pet var for h\u00f8yt. Djibouti falt dermed ut av topp 10-listen, og HRS ble if\u00f8lge Skatteetaten gjort oppmerksom p\u00e5 dette og bedt om \u00e5 vente med \u00e5 bruke tallene.\n\nSkatteetaten skriver videre at HRS ikke ventet, men publiserte f\u00f8r saksbehandler var ferdig med korrigering og bearbeidelse av tallene.\n\nSkatteetaten har n\u00e5 bearbeidet alle Djibouti-transaksjonene manuelt:\n\nDet er registrert 4 199 425 kroner, fordelt p\u00e5 1198 transaksjoner, overf\u00f8rt av privatpersoner til Djibouti i f\u00f8rste halv\u00e5r 2018.\n\nFaktisk.no har stilt HRS sp\u00f8rsm\u00e5l om hvorfor de har trukket bastante konklusjoner p\u00e5 et tallmateriale de selv oppdaget flere feil ved f\u00f8r publisering (noe vi kommer tilbake til i neste avsnitt). Verken informasjonsansvarlig Hege Storhaug eller daglig leder Rita Karlsen har forel\u00f8pig besvart Faktisk.nos henvendelse.\n\n\u2013 Valutaregisteret er ikke ment som et frittst\u00e5ende statistisk verkt\u00f8y, men vi har pr\u00f8vd \u00e5 v\u00e6re behjelpelig med uttrekk av tall p\u00e5 foresp\u00f8rsel, for eksempel n\u00e5r pressen ber om oversikt over landene som det overf\u00f8res mest penger til gjennom betalingsformidlingstjenester.\n\n\u2013 Det er beklagelig at det er utlevert tall som inneholdt feil. Dette skyldes feil i innrapporteringen til Valutaregisteret. Avvik i rapportering blir fulgt opp. Oppdages feil, blir rapporteringspliktige bedt om \u00e5 sende inn korrigerte opplysninger. Vi vil se n\u00e6rmere p\u00e5 rammer og rutiner for utlevering av informasjon fra Valutaregisteret.\n\nEn av de andre sakene under vignetten Pengeskandalen har tittelen \u00abDen virkelige skandalen?\u00bb. Her skriver HRS at for dem \u00absynes det \u00e5penbart at norske myndigheter ikke har god nok kontroll p\u00e5 dette feltet\u00bb.\n\nDette forklares med at HRS reagerte sterkt p\u00e5 noen av tallene de fikk tilsendt fra Skatteetaten, blant annet fordi summene for Somalia og Iran var sv\u00e6rt h\u00f8ye:\n\nHRS skriver at de tok kontakt med Valutaregisteret, alts\u00e5 Skatteetaten, for \u00e5 finne en forklaring. Forklaringen viste seg if\u00f8lge artikkelen \u00e5 v\u00e6re \u00abenkel, men i seg selv skremmende\u00bb. Bel\u00f8pene hadde nemlig blitt for h\u00f8ye fordi noen av summene var rapportert i \u00f8rer, men blitt registrert som kroner.\n\nI tillegg hadde det if\u00f8lge HRS blitt rapportert inn en feilaktig transaksjon p\u00e5 1,4 milliarder kroner for Iran, samtidig som det ved en feil hadde blitt f\u00f8rt opp overf\u00f8ringer fra betalingsforetak som ikke driver med overf\u00f8ring fra privatpersoner.\n\nHRS har alts\u00e5 selv oppdaget feil i tallmaterialet de har f\u00e5tt tilsendt av Skatteetaten, og g\u00e5r langt i \u00e5 kritisere offentlige myndigheter for d\u00e5rlig kontroll n\u00e5r de kaller dette en \u00abskandale\u00bb.\n\nLikevel har HRS valgt \u00e5 basere flere artikler med oppsiktsvekkende summer p\u00e5 nettopp tall fra Valutaregisteret.\n\nI sin artikkel om pengeoverf\u00f8ringene til Djibouti skriver HRS at den h\u00f8ye summen fikk dem til \u00e5 sjekke hvor mange innvandrere fra Djibouti og deres norskf\u00f8dte barn som bor i Norge.\n\nI saken sin har HRS brukt statistikk for 2017, som viser 112 personer. 62 av disse har innvandret fra Djibouti. De \u00f8vrige er norskf\u00f8dte med innvandrerforeldre.\n\nIf\u00f8lge 2018-tallene til Statistisk sentralbyr\u00e5 (SSB) har 123 personer bakgrunn fra Djibouti. 61 av disse er innvandrere, de \u00f8vrige er etterkommere.\n\nSkatteetaten skriver i en e-post til Faktisk.no at de ikke vil ikke opplyse om hvem som sender penger ut av landet i hvert tilfelle, men kommer med f\u00f8lgende kommentar p\u00e5 generelt grunnlag:\n\n\u2013 Turister p\u00e5 bes\u00f8k i Norge eller en nordmann som sender penger til barnet sitt p\u00e5 studie- eller reiseopphold i utlandet kan v\u00e6re like aktuell som personer som bor i Norge og sender penger til slektninger/bekjente i hjemlandet. Vi kan ikke si noe om andelen og hvordan disse fordeler seg.\n\nBasert p\u00e5 tallene er det alts\u00e5 ikke mulig \u00e5 si noe om hvilken bakgrunn eller statsborgerskap de som sender penger har.\n\nSummene HRS kommer frem til er sv\u00e6rt store, noe de ogs\u00e5 selv reagerer p\u00e5 i artikkelen sin:\n\nHRS besvarer sitt eget sp\u00f8rsm\u00e5l ved \u00e5 mistenkeliggj\u00f8re somaliere i Norge for \u00e5 ha jukset seg til opphold ved \u00e5 lyve om at de egentlig er fra Djibouti:\n\nFaktisk.no har f\u00e5tt innsyn i kommunikasjonen mellom HRS og Skattetaten. Her fremg\u00e5r det at informasjonsansvarlig Hege Storhaug f\u00f8rst ba Skatteetaten om innsyn i valutaoverf\u00f8ringer til utlandet i 2017 tidlig i oktober.\n\nHun avgrenser bestillingen til \u00e5 gjelde \u00abde 10 landene som mottok de st\u00f8rste totale bel\u00f8pene\u00bb. Hun presiserer at hun ogs\u00e5 \u00f8nsker tallene for f\u00f8rste halv\u00e5r 2018.\n\nHenvendelsen ble sendt via Skatteetatens kontaktskjema p\u00e5 internett. Den 16. oktober var henvendelsen enn\u00e5 ikke blitt besvart, og Hege Storhaug sender en purring p\u00e5 e-post. I e-posten skriver Storhaug:\n\nHer skriver alts\u00e5 Storhaug at hun \u00f8nsker tall for overf\u00f8ringer gjort av personer, mens hun i den opprinnelige innsynsbegj\u00e6ringen ikke gj\u00f8r denne avgrensningen.\n\nN\u00e5r Skatteetaten svarer Storhaug 31. oktober sender de \u00aben oversikt over overf\u00f8ringer til utlandet i 2017 som er utf\u00f8rt av foretak som tilbyr pengeoverf\u00f8ringstjeneste. Eks. p\u00e5 dette er Western Union, Moneygram etc.\u00bb\n\nDe sender ogs\u00e5 en tilsvarende oversikt for f\u00f8rste halv\u00e5r 2018. Av merkingen av tabellene er det uklart om hvorvidt tallene viser totale overf\u00f8ringer eller kun overf\u00f8ringer gjort av privatpersoner.\n\nN\u00e5r Faktisk.no sp\u00f8r Skatteetaten om dette, f\u00e5r vi til svar at tabellene inneholder transaksjoner gjort av b\u00e5de personer og virksomheter. Overf\u00f8ringer fra virksomheter registreres p\u00e5 et organisasjonsnummer, mens overf\u00f8ringer fra privatpersoner registreres p\u00e5 personen.\n\nAv e-postutvekslingen fremg\u00e5r det at HRS, n\u00e5 ved daglig leder Rita Karlsen, stiller sp\u00f8rsm\u00e5l ved de h\u00f8ye summene som skal ha blitt overf\u00f8rt til Somalia og Iran. I tillegg reagerer Karlsen p\u00e5 st\u00f8rrelsen p\u00e5 overf\u00f8ringene til Nederland, Belgia og Luxembourg.\n\nDette f\u00f8rer til at Skatteetaten oppdager feil i tallene, og sender HRS en oppdatert oversikt.\n\nKarlsen ber ogs\u00e5 om \u00e5 f\u00e5 tilsendt transaksjonene i 2017 for Kenya, Djibouti og Etiopia p\u00e5 ettermiddagen 6. november, etter \u00e5 ha f\u00e5tt tilsendt korrigert oversikt for Somalia og Kenya f\u00f8rste halv\u00e5r 2018:\n\nDette rekker ikke Skatteetaten \u00e5 svare p\u00e5 f\u00f8r HRS publiserer artikkelen p\u00e5f\u00f8lgende morgen.\n\nI samme artikkelserie har HRS skrevet om pengeoverf\u00f8ringer til flere andre land. Om overf\u00f8ringene til Somalia st\u00e5r det:\n\nSomalia er det eneste landet der 2017-tall er brukt. If\u00f8lge Skatteetaten er tallet p\u00e5 503 millioner riktig.\n\nSomalia ligger \u00f8verst p\u00e5 topp 20-listen for overf\u00f8ringer gjort av privatpersoner i l\u00f8pet av f\u00f8rste halv\u00e5r 2018, med et bel\u00f8p p\u00e5 185 millioner kroner.\n\nHRS har ogs\u00e5 omtalt tall over pengeoverf\u00f8ringer til De forente arabiske emirater i f\u00f8rste halv\u00e5r i 2018:\n\nTallet p\u00e5 163 millioner har HRS f\u00e5tt tilsendt av Skatteetaten. Det skal vise transaksjoner fra privatpersoner i f\u00f8rste halv\u00e5r 2018. Tallene viser derimot i tillegg overf\u00f8ringer gjort av virksomheter.\n\nDet korrigerte tallet for overf\u00f8ringer fra privatpersoner, som Faktisk.no har i ettertid har f\u00e5tt tilsendt av Skatteetaten, er p\u00e5 i underkant av 41 millioner kroner i f\u00f8rste halv\u00e5r 2018, og ikke p\u00e5 over 163 millioner kroner, som HRS skriver.\n\nOgs\u00e5 dette tallet fikk HRS oppgitt av Skatteetaten. Det korrigerte tallet, som Faktisk.no har f\u00e5tt tilsendt av Skatteetaten, er p\u00e5 i underkant av 54 millioner kroner for f\u00f8rste halv\u00e5r i 2018.\n\nHRS oppgir at overf\u00f8ringene fra privatpersoner til Etiopia var p\u00e5 74,4 millioner kroner i f\u00f8rste halv\u00e5r i 2018, som ogs\u00e5 er tallet de har f\u00e5tt fra Skatteetaten.\n\nSkatteetaten har manuelt bearbeidet tallene, og kommet frem til en korrigert sum p\u00e5 18 millioner kroner.\n\nHRS skriver at de har henvendt seg til Rigmor Aasrud (Ap), Abid Raja (V), Henrik \u00c5sheim (H), Helge-Andr\u00e9 Nj\u00e5stad (Frp), Kjell Ropstad (KrF), Kari-Elisabeth Kaski (SV) og Bj\u00f8rnar Moxnes (R\u00f8dt), som alle sitter i Stortingets finanskomit\u00e9, med de feilaktige tallene.\n\u2022 Hvordan reagerer du p\u00e5 disse tallene, ikke minst da flere av de ovennevnte gruppene tilh\u00f8rer s\u00e5kalte vedvarende lavinntektshusholdninger i Norge?\n\u2022 Mener du det er noen grunn til \u00e5 bekymre seg for at pengeoverf\u00f8ringene kan reflektere innvandringsfusk og kriminalitet? (Eksempelvis mistanke om at en god del med opphold som somalisk flyktning faktisk er fra Djibouti eller annet land, trygdejuks, hvitvasking etc.)\n\u2022 Mener du, eventuelt ditt parti, at det b\u00f8r iverksettes en granskning av disse forholdene?\n\nHRS fikk bare svar av Frps innvandringspolitiske talsperson, Jon Helgheim, som hadde f\u00e5tt videresendt e-posten av Nj\u00e5stad. Han svarer blant annet at ingen av de andre partiene bryr seg nevneverdig om slike saker og at det er veldig bra at HRS belyser problemstillingen, da det er et alvorlig problem.\n\n\u2013 Det er god grunn til bekymring for at det foreg\u00e5r flere forskjellige typer juks, som igjen muliggj\u00f8r de omfattende overf\u00f8ringene HRS har dokumentert. Det er naivt \u00e5 tro noe annet, sier Helgheim til HRS.\n\nHRS har ogs\u00e5 henvendt seg til justisminister Tor Mikkel Wara (Frp) med de feilaktige tallene. HRS sp\u00f8r om Wara vil granske om Djibouti-bel\u00f8pet \u00abkan skyldes at personer med status som somaliere st\u00e5r bak en betydelig andel av disse transaksjonene\u00bb.\n\nWara svarer at det er Utlendingsdirektoratet (UDI) og Utlendingsnemnda (UNE) som vurderer om oppholdstillatelse eller statsborgerskap er gitt p\u00e5 grunnlag av uriktige opplysninger, og om tilbakekall kan skje.\n\nHRS har bedt om innsyn i tall fra Valutaregistret, underlagt Skatteetaten, for pengeoverf\u00f8ringer til andre land via betalingsforetak.\n\nTallmaterialet HRS f\u00f8rst fikk tilsendt, inneholdt flere feil, noe HRS rapporterte tilbake til Skatteetaten. HRS fikk s\u00e5 tilsendt en korrigert oversikt, som de baserte totalt \u00e5tte artikler p\u00e5.\n\nOver to uker har Faktisk.no stilt sp\u00f8rsm\u00e5l til Skatteetaten om tallene. Etter flere runder med dialog har vi f\u00e5tt opplyst at ogs\u00e5 den korrigerte oversikten inneholdt feil. Dette medf\u00f8rer at tallene HRS har presentert for Djibouti, Emiratene, Kenya og Etiopia ikke stemmer.\n\nDe siste korrigerte summene fra Skatteetaten ligger langt under summene HRS har basert sine saker p\u00e5, med unntak av summen for Somalia i 2017.\n\nSelv om HRS fant feil i deler av tallmaterialet da de f\u00f8rst fikk innsyn, valgte de \u00e5 basere flere artikler med oppsiktsvekkende summer p\u00e5 nettopp tall fra Valutaregisteret. HRS ble if\u00f8lge Skatteetaten bedt om \u00e5 vente med \u00e5 publisere summen for Djibouti, fordi saksbehandleren hadde oppdaget avvik. HRS publiserte likevel artikkelen.", "lang": "no"}