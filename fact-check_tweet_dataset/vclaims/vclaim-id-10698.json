{"title": "Salvini e le domande di asilo politico in Italia", "subtitle": "", "author": "pagellapolitica.it", "date": null, "vclaim_id": "vclaim-id-10698", "url": "https://pagellapolitica.it/dichiarazioni/7174/salvini-e-le-domande-di-asilo-politico-in-italia", "vclaim": "In un intervento al Parlamento Europeo, di cui ha condiviso il video l\u20198 marzo sulla sua pagina Facebook, Matteo Salvini ha accusato i suoi avversari politici di \u201cipocrisia\u201d sul tema delle donne \u201ceuropee e straniere\u201d. Ha citato alcuni numeri sulle richieste di asilo in Italia: andiamo a verificare se sono esatti.\n\nI dati riferiti a gennaio 2016 che cita Salvini sono stati forniti dal Dipartimento per le libert\u00e0 civili e l\u2019immigrazione del Ministero dell\u2019Interno il 25 febbraio scorso. Il numero totale delle richieste di asilo \u00e8 di 7.505, con un aumento del 22% rispetto al dicembre dell\u2019anno precedente. Le prime dieci nazionalit\u00e0 dei richiedenti sono riportate nel grafico in basso.\n\nCome si vede, la nazionalit\u00e0 siriana non \u00e8 tra le dieci pi\u00f9 rappresentate: tuttavia non compare neppure nella tabella analitica del Ministero, che registra tutti i Paesi con pi\u00f9 di 30 persone rappresentate. Come dice il leader della Lega Nord, insomma, il numero dei siriani che hanno fatto richiesta di asilo in Italia a gennaio \u00e8 stato sicuramente inferiore a trenta.\n\nQuesta percentuale ha un riscontro anche nei numeri sugli arrivi in Italia via mare nel gennaio 2016 registrati dall\u2019Unhcr. Nel report mensile (scaricabile nella sezione \u201cLatest documents/Reports\u201d) si legge che 5.270 persone sono arrivate nel nostro Paese nel primo mese dell\u2019anno. Tra queste c\u2019erano solo 6 siriani, in confronto ai 764 del gennaio 2015. D\u2019altra parte, la forte diminuzione degli arrivi di migranti siriani in Italia gi\u00e0 nel corso del 2015 \u00e8 un fenomeno che era gi\u00e0 stato notato in precedenza (come sanno i nostri lettori).\n\nPer quanto riguarda la divisione per generi, le donne richiedenti asilo sono state 766, il 10,2% del totale. I rimanenti non sono per\u00f2 \u201ctutti uomini adulti e robusti\u201d perch\u00e9 491 richiedenti asilo (il 6,5%) erano minori. Non abbiamo informazioni aggiornate e analitiche sul loro stato di salute, anche se in proposito \u00e8 interessante consultare questa pagina a cura dell\u2019Istituto Superiore di Sanit\u00e0, in cui si riporta - a proposito dei migranti - che \u201cla \u201d, in quanto \u00e8 in atto una sorta di selezione di partenza che fa intraprendere il lungo e difficile viaggio soprattutto a chi \u00e8 in condizione di poterlo sostenere.", "lang": "it"}