{"title": "Komu podlega s\u0119dzia konstytucyjny?", "subtitle": "Komu podlega s\u0119dzia konstytucyjny? Czy faktycznie tylko konstytucji, jak m\u00f3wi Andrzej Rzepli\u0144ski? Odpowied\u017a znajdziecie w naszej analizie wypowiedzi.", "author": "demagog.org.pl", "date": null, "vclaim_id": "vclaim-id-770", "url": "https://demagog.org.pl/wypowiedzi/komu-podlega-sedzia-konstytucyjny/", "vclaim": "Art. 195 ust. 1 Konstytucji jasno stwierdza, \u017ce S\u0119dziowie Trybuna\u0142u Konstytucyjnego w sprawowaniu swojego urz\u0119du s\u0105 niezawi\u015bli i podlegaj\u0105 tylko Konstytucji. Dodatkowo w orzecznictwie TK r\u00f3wnie\u017c mo\u017cna znale\u017a\u0107 informacje na temat wy\u0142\u0105cznej podleg\u0142o\u015bci TK Konstytucji. W postanowieniu Trybuna\u0142u Konstytucyjnego z dnia 25 listopada 2008 r. TK wyra\u017ca si\u0119, \u017ce szczeg\u00f3ln\u0105, a nawet wyj\u0105tkow\u0105, pozycj\u0119 ustrojow\u0105 w sprawowaniu swojego urz\u0119du, zapewnia s\u0119dziom Trybuna\u0142u Konstytucyjnego podleg\u0142o\u015b\u0107 jedynie Konstytucji. Czyni to pozycj\u0119 s\u0119dziego TK w realizacji jego roli ustrojowej wyj\u0105tkow\u0105, tak\u017ce \u2013 na tle s\u0119dzi\u00f3w innych s\u0105d\u00f3w \u2013 ze wzgl\u0119du na przedmiot orzekania.\n\nWed\u0142ug niekt\u00f3rych s\u0119dziowie podlegaj\u0105 r\u00f3wnie\u017c ustawie o TK, poniewa\u017c art. 197 wskazuje, \u017ce organizacj\u0119 Trybuna\u0142u Konstytucyjnego oraz tryb post\u0119powania przed Trybuna\u0142em okre\u015bla ustawa. Jednak s\u0119dziowie TK uwa\u017caj\u0105, \u017ce uchwalona jeszcze przed formalnym wej\u015bciem w \u017cycie Konstytucji RP ustawa o TK realizuje tylko zapowied\u017a zawart\u0105 w jej art. 197, w my\u015bl kt\u00f3rej organizacj\u0119 i tryb post\u0119powania przed TK powinna okre\u015bla\u0107 ustawa. Zwraca wi\u0119c uwag\u0119 fakt, i\u017c w granicach upowa\u017cnienia udzielonego ustawodawcy zwyk\u0142emu mie\u015bci si\u0119 unormowanie jedynie formalnej strony dzia\u0142ania Trybuna\u0142u Konstytucyjnego, a nie zakresu jego kompetencji.", "lang": "pl"}