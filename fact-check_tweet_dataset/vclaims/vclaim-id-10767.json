{"title": "I migranti in Italia arrivano dall\u2019Africa occidentale", "subtitle": "", "author": "pagellapolitica.it", "date": null, "vclaim_id": "vclaim-id-10767", "url": "https://pagellapolitica.it/dichiarazioni/7207/i-migranti-in-italia-arrivano-dallafrica-occidentale", "vclaim": "\"Negli ultimi due mesi e mezzo, anche per la scelta della rotta balcanica da parte di siriani, afghani e bengalesi - i tre quarti dei migranti sono arrivati dagli stati dell\u2019Africa occidentale come il Gambia\".\n\nAnche se viene poco considerato dal dibattito pubblico, i Paesi da cui arriva gran parte dei migranti in Italia sono molto differenti dalle nazioni mediorientali su cui si concentrano le analisi, come la Siria. Nel corso del 2015 \u00e8 arrivato in Italia un numero altissimo di eritrei, per esempio, intorno all\u2019un per cento della popolazione del Paese. Nelle ultime settimane, invece, il 15% degli arrivi proveniva dal Gambia, un piccolo Paese di appena 1,8 milioni di abitanti nell\u2019Africa occidentale: governato con il pugno di ferro da oltre vent\u2019anni dal Presidente Yahya Jammeh, sta vivendo un grave peggioramento nei conti economici e nelle relazioni internazionali. A dicembre 2015 l\u2019Unione Europea ha sospeso l\u2019invio degli aiuti internazionali per le preoccupazioni riguardo il rispetto dei diritti umani.\n\nL\u2019unica nota curiosa riguardo quanto detto dal ministro degli Esteri riguarda i bengalesi, ovvero gli abitanti del Bangladesh. Non solo essi non fanno parte dei primi gruppi per nazionalit\u00e0 in Grecia - e tanto meno in Italia - negli arrivi dal 1\u00b0 gennaio 2016, ma neppure il documento comparativo degli arrivi in Grecia, Spagna e Italia da gennaio 2015 a febbraio 2016 (disponibile qui) cita il Bangladesh come Paese di partenza particolarmente rilevante. Esso conta per appena il 3,1% degli arrivi in un anno in Italia nel periodo considerato, con un picco nel luglio 2015, quando arrivarono 2.288 cittadini bengalesi (ma quasi 7 mila eritrei e quattromila nigeriani). Dopo quel mese anomalo, segu\u00ec un calo sostanzialmente a zero degli arrivi dal Bangladesh a partire da settembre.\n\nGentiloni cita due fenomeni che i numeri confermano: siriani e afghani si dirigono per lo pi\u00f9 attraverso la Grecia e la \u201crotta balcanica\u201d, mentre la larga maggioranza degli arrivi in Italia negli ultimi mesi proviene dall\u2019Africa occidentale. Lo fa con numeri pi\u00f9 o meno corretti e cita piuttosto misteriosamente i migranti di origine bengalese: \u201cC\u2019eri quasi\u201d per il ministro degli Esteri.", "lang": "it"}