{"title": "Nie, Kancelaria Premiera zdementowa\u0142a t\u0119 informacj\u0119. Kinga Duda uzyska\u0142a sta\u017c w wyniku udzia\u0142u w mi\u0119dzynarodowym konkursie dla student\u00f3w prawa", "subtitle": "W sieci pojawi\u0142a si\u0119 informacja m\u00f3wi\u0105ca, \u017ce polscy podatnicy op\u0142acaj\u0105 sta\u017c c\u00f3rki prezydenta Andrzeja Dudy w Londynie. Wywo\u0142a\u0142a oburzenie u\u017cytkownik\u00f3w Facebooka, kt\u00f3rzy uznali to za przejaw nepotyzmu dzisiejszego obozu w\u0142adzy. Informacj\u0119 zdementowa\u0142a Kancelaria Premiera. Sta\u017c jest wynikiem udzia\u0142u w mi\u0119dzynarodowym konkursie dla m\u0142odych prawnik\u00f3w Willem C. Vis Moot.", "author": "sprawdzam.afp.com", "date": "2020-07-02T12:53:03+02:00", "vclaim_id": "vclaim-id-62828", "url": "https://sprawdzam.afp.com/nie-kancelaria-premiera-zdementowala-te-informacje-kinga-duda-uzyskala-staz-w-wyniku-udzialu-w", "vclaim": "Nie, Kancelaria Premiera zdementowa\u0142a t\u0119 informacj\u0119. Kinga Duda uzyska\u0142a sta\u017c w wyniku udzia\u0142u w mi\u0119dzynarodowym konkursie dla student\u00f3w prawa\n\nW sieci pojawi\u0142a si\u0119 informacja m\u00f3wi\u0105ca, \u017ce polscy podatnicy op\u0142acaj\u0105 sta\u017c c\u00f3rki prezydenta Andrzeja Dudy w Londynie. Wywo\u0142a\u0142a oburzenie u\u017cytkownik\u00f3w Facebooka, kt\u00f3rzy uznali to za przejaw nepotyzmu dzisiejszego obozu w\u0142adzy. Informacj\u0119 zdementowa\u0142a Kancelaria Premiera. Sta\u017c jest wynikiem udzia\u0142u w mi\u0119dzynarodowym konkursie dla m\u0142odych prawnik\u00f3w Willem C. Vis Moot.\n\nNa \u017c\u00f3\u0142tym tle czytamy, \u017ce sta\u017c Kingi Dudy w Londynie, c\u00f3rki ubiegaj\u0105cego si\u0119 o reelekcj\u0119 prezydenta, \u201ejest op\u0142acany przez kancelari\u0119 premiera. (...) Kinga zosta\u0142a przypadkowo wylosowana przez Premiera z tysi\u0119cy dzieci z ubogich rodzin\u201d - pisze autor posta.\n\nGrafik\u0119 udost\u0119pni\u0142 u\u017cytkownik Facebooka 28 czerwca. W ci\u0105gu trzech dni post dotar\u0142 do 1,8 miliona u\u017cytkownik\u00f3w. Zyska\u0142 13 tys. udost\u0119pnie\u0144 i ponad 200 komentarzy. Identyczna grafika pojawi\u0142a si\u0119 te\u017c na Twitterze.\n\nS\u0105dz\u0105c po komentarzach, wielu u\u017cytkownik\u00f3w uwierzy\u0142o, \u017ce informacja jest prawdziwa. Trwa ostra kampania wyborcza przed druga tur\u0105 wybor\u00f3w prezydenckich, w kt\u00f3rej walcz\u0105 Rafa\u0142 Trzaskowski z Koalicji Obywatelskiej i popierany przez PiS Andrzej Duda. Obiektem dezinformacji w sieci stali si\u0119 nie tylko sami kandydaci, ale tak\u017ce ich otoczenie i najbli\u017csza rodzina.\n\nGazeta RDK, kt\u00f3ra podpisana jest jako autor wpisu, mia\u0142a zapyta\u0107 kancelari\u0119 czy informacja jest prawdziwa, ale, jak twierdzi, nie dosta\u0142a odpowiedzi.RDK to fanpage, kt\u00f3ry ma ponad 21 tys. obserwuj\u0105cych. G\u0142\u00f3wnie publikuje posty krytyczne wobec polskiego rz\u0105du. Skr\u00f3t RDK oznacza - republika, demokracja, konstytucja.\n\nZrobili\u015bmy tak samo. Dementi od rz\u0105du uzyskali\u015bmy po dw\u00f3ch dniach.\n\n- Informujemy, \u017ce Kancelaria Prezesa Rady Ministr\u00f3w nie finansowa\u0142a i nie finansuje \u017cadnego ze sta\u017cy pani Kingi Dudy w Londynie - napisa\u0142o nam w mailu w \u015brod\u0119 1 lipca Centrum Informacyjne Rz\u0105du.\n\nSprawdzenie tej informacji w internecie nie wymaga\u0142o te\u017c wiele trudu. W polskich mediach znale\u017ali\u015bmy wiele artyku\u0142\u00f3w o sta\u017cu c\u00f3rki prezydenta w Londynie. Ostatni z nich mo\u017cna znale\u017a\u0107 na portalu informacyjnym \u201eWirtualna Polska\u201d. Z niego dowiadujemy si\u0119, \u017ce Kinga Duda zawdzi\u0119cza sta\u017c w Londynie nagrodzie zdobytej w konkursie arbitra\u017cu mi\u0119dzynarodowego Willem C. Vis Moot. W tym presti\u017cowym konkursie bierze udzia\u0142 oko\u0142o 400 zespo\u0142\u00f3w z uczelni prawniczych z blisko setki kraj\u00f3w. W styczniu w Tvpinfo jej dziadek prof. Jan Duda powiedzia\u0142 \u017ce chodzi o sta\u017c w \u201ebardzo dobrej kancelarii prawnej w Londynie\u201d.\n\nInformacj\u0119 potwierdzi\u0142o biuro rzecznika prasowego Uniwersytetu Jagiello\u0144skiego gdzie Kinga Duda studiowa\u0142a na Wydziale Prawa: - W marcu ubieg\u0142ego roku, Pani Kinga Duda by\u0142a cz\u0119\u015bci\u0105 zespo\u0142u \u201eJagiellonian University Vis Moot Team\u201d, kt\u00f3ry zosta\u0142 wyr\u00f3\u017cniony dwoma nagrodami: \u201eBest Respondent Award\u201d oraz \u201eThird Best Team Award\u201d- czytamy w mailu skierowanym do AFP.\n\nNim dojd\u0105 do fina\u0142u, zespo\u0142y uczestnicz\u0105 najpierw w tzw. \n\n \u201eVis Pre-Moot\u201d, czyli konkursach przygotowuj\u0105cych do konkursu g\u0142\u00f3wnego w Wiedniu. Sponsoruj\u0105 je cz\u0119sto renomowane kancelarie prawnicze. Przebieg zmaga\u0144 zespo\u0142u z UJ mo\u017cna prze\u015bledzi\u0107 na fanpejd\u017cu \u201eJagiellonian University Vis Moot Team\u201d. Publikujemy dwa zdj\u0119cia.\n\nZwyci\u0119zcy otrzymuj\u0105 jedynie cenny dyplom, tak jak to by\u0142o w przypadku Pre-Moot w Pary\u017cu o czym poinformowa\u0142 nas adwokat Karol Bucki z organizuj\u0105cej konkurs kancelarii August Debouzy:\n\n- Nasza kancelaria organizuje co roku nieoficjalny trening dla student\u00f3w w ramach konkursu Willem C. Vis Pre-Moot, w kt\u00f3rym bierze udzia\u0142 kilkana\u015bcie dru\u017cyn z ca\u0142ego \u015bwiata. Trening odbywa si\u0119 na kilka dni przed oficjalnymi fina\u0142ami konkursu w Wiedniu.\n\nW 2018 i 2019 roku, dru\u017cyna reprezentuj\u0105ca Uniwersytet Jagiello\u0144ski wzi\u0119\u0142a udzia\u0142 w naszym treningu. Potwierdzam, \u017ce Pani Kinga Duda reprezentowa\u0142a uniwersytet w obu przypadkach i \u017ce dru\u017cyna zaj\u0119\u0142a zar\u00f3wno w 2018 jak i 2019 roku 3e miejsce na 14 startuj\u0105cych.\n\nNie oferujemy \u017cadnych nagr\u00f3d uczestnikom naszego treningu - napisa\u0142 adwokat.\n\n- Od wielu lat powszechn\u0105 praktyk\u0105 jest, \u017ce w tego typu krajowych i mi\u0119dzynarodowych konkursach prawnicy po zako\u0144czeniu danego konkursu zapraszaj\u0105 uczestnik\u00f3w do aplikowania o sta\u017ce w kancelariach, w kt\u00f3rych ci prawnicy pracuj\u0105 - t\u0142umaczy nam adwokat Maciej Durbas, kt\u00f3ry od wielu lat trenuje student\u00f3w Uniwersytetu Jagiello\u0144skiego w konkursie z arbitra\u017cu mi\u0119dzynarodowego Willem C. Vis Moot.\n\n- Tak te\u017c by\u0142o w przypadku Pani Dudy po jednym z etap\u00f3w konkursu - doda\u0142.\n\nNa platformie zawodowej LinkedIn mo\u017cna te\u017c prze\u015bledzi\u0107 przebieg studi\u00f3w i praktyk zawodowych Kingi Dudy. Wynika z niego, \u017ce ostatni sta\u017c przed wyjazdem do Londynu zrobi\u0142a w Warszawie w kancelarii Maruta Wachta.\n\nKinga Dunin nale\u017ca\u0142a do zdolniejszych studentek o czym \u015bwiadcz\u0105 wyr\u00f3\u017cnienia w czasie studi\u00f3w mi\u0119dzy innym w Szkole Prawa Ameryka\u0144skiego UJ.", "lang": "pl"}