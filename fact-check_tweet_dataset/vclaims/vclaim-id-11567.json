{"title": "Nej, ny forskning viser ikke, at \u00f8kologisk kost reducerer risikoen for kr\u00e6ft", "subtitle": "Et nyt fransk studie viser, at man kan reducere risikoen for kr\u00e6ft med 25 procent, hvis man spiser \u00f8kologiske f\u00f8devarer frem for konventionelt producerede f\u00f8devarer. S\u00e5dan omtales studiets konklusion i hvert fald, men det har ikke hold i virkeligheden.", "author": "www.mm.dk", "date": "2018-11-08", "vclaim_id": "vclaim-id-11567", "url": "http://www.mm.dk/tjekdet/artikel/nej-ny-forskning-viser-ikke-at-oekologisk-kost-reducerer-risikoen-for-kraeft#fact1", "vclaim": "Et nyt fransk studie viser, at man kan reducere risikoen for kr\u00e6ft med 25 procent, hvis man spiser \u00f8kologiske f\u00f8devarer frem for konventionelt producerede f\u00f8devarer. S\u00e5dan omtales studiets konklusion i hvert fald, men det har ikke hold i virkeligheden.\n\nStudiet og dets konklusioner har v\u00e6ret omtalt af Politiken og to interesseorganisationer herhjemme. Og selv om de alle i deres artikler tager forbehold for konklusionerne, lyder overskrifterne alligevel, at den \u00f8kologiske kost reducerer risikoen for kr\u00e6ft.\n\nMen det er en overskrift, der sender et helt forkert signal. Studiet dokumenterer nemlig ikke, at \u00f8kologisk kost reducerer risikoen for kr\u00e6ft, oplyser Julia Baudry, der er den ledende forsker bag studiet og ansat p\u00e5 Institut National de la Sante et de la Recherche Medicale i Paris i Frankrig, til TjekDet.\n\n\"Vi observerede i vores studie, at forbrugere af \u00f8kologiske f\u00f8devarer havde lavere sandsynlighed for at f\u00e5 s\u00e6rlige typer kr\u00e6ft. Vores studie er observerende, og vi kan derfor ikke drage konklusioner om \u00e5rsagssammenh\u00e6nge\", skriver Julia Baudry.\n\nDet samme fort\u00e6ller Christina Catherine Dahm, der er lektor p\u00e5 Institut for Folkesundhed ved Aarhus Universitet, som har n\u00e6rl\u00e6st studiet for TjekDet.\n\n\"Studiet kan ikke konkludere, at \u00f8kologisk kost reducerer risikoen for kr\u00e6ft. Og der er lang vej til, at vi kan sige noget om sammenh\u00e6ngen mellem \u00f8kologisk kost og kr\u00e6ft\".\n\nVi kan alts\u00e5 ikke bruge det franske forskningsprojekt til at sige noget om \u00e5rsagssammenh\u00e6ngen mellem \u00f8kologisk kost og kr\u00e6ft. Men det g\u00f8r studiet s\u00e5dan set heller ikke. Studiet finder, at kr\u00e6ft forekommer mindre hos dem, der spiser mere \u00f8kologisk.\n\nMen selv den konklusion er usikker, fort\u00e6ller Christina Catherine Dahm. Der er nemlig flere forbehold, man skal have sig for \u00f8je, n\u00e5r man l\u00e6ser studiet.\n\nF\u00f8rst og fremmest er der problemer med den m\u00e5de, forskerne har fors\u00f8gt at finde ud af, hvor meget \u00f8kologisk kost deltagerne i unders\u00f8gelse rent faktisk har spist.\n\n\"I dette studie er man kun blevet spurgt, om man overvejende, nogen gange eller aldrig spiser \u00f8kologiske udgaver af 16 slags f\u00f8devarer. Vi aner ikke, hvor meget folk rent faktisk har indtaget. Og det g\u00f8r m\u00e5let fejlbeh\u00e6ftet, hvis det er indtag af \u00f8kologi, man vil udtale sig om,\" forklarer Christina Catherine Dahm.\n\nHun fort\u00e6ller, at man i den slags studier normalt efterpr\u00f8ver sp\u00f8rgeskemaet, for eksempel ved at udf\u00f8re et pilotprojekt, hvor man i en periode vejer den mad, som en mindre gruppe deltagere spiser. Det g\u00f8r man for at kontrollere, om de svar, deltagerne giver i sp\u00f8rgeskemaet, stemmer overens med virkeligheden. Men det har man ikke gjort i dette studie.\n\nSelv om en reduktion af risikoen for at f\u00e5 kr\u00e6ft p\u00e5 25 procent umiddelbart lyder af meget, skal man huske p\u00e5, at risikoen for at f\u00e5 kr\u00e6ft er forholdsvis lav, p\u00e5peger Christina Catherine Dahm.\n\nSer man p\u00e5 den absolutte risiko for at f\u00e5 kr\u00e6ft, var den i det franske studie blot 0,6 procentpoint lavere blandt dem, der spiser \u00f8kologi sammenlignet med dem, der spiser konventionelle f\u00f8devarer. Det svarer til, at der for hver 1.000 \u00f8kologispisende deltager i unders\u00f8gelsen var seks f\u00e6rre kr\u00e6fttilf\u00e6lde end for hver 1.000, der ikke spiste \u00f8kologi.\n\nSamtidig skal man holde sig for \u00f8je, at studiet kun har kunnet finde en statistisk sammenh\u00e6ng mellem kosten og to af de unders\u00f8gte kr\u00e6fttyper. S\u00e6rligt hvad ang\u00e5r kr\u00e6fttypen Non-Hodgkin lymfom finder studiet en st\u00e6rk sammenh\u00e6ng med \u00f8kologisk kost.\n\n\"Non-Hodgkin lymfom er en meget sj\u00e6lden kr\u00e6ftform, og der er kun f\u00e5 af deltagerne, som har f\u00e5et sygdommen. Og der er st\u00f8rre risiko for, at tilf\u00e6ldigheder sl\u00e5r ud, n\u00e5r der er s\u00e5 f\u00e5 syge i en analyse. Derfor bliver det for tyndt at sige noget statistisk om den sygdom. Jeg synes ikke, det er statistisk forsvarligt at unders\u00f8ge Non-Hodgkin lymfom s\u00e6rskilt,\" siger Christina Catherine Dahm.\n\nMen netop den kategori kommer til at p\u00e5virke sammenh\u00e6ngen mellem \u00f8kologisk kost og den generelle risiko for kr\u00e6ft, mener hun.\n\n\"Fordi der ikke er ret mange kr\u00e6fttilf\u00e6lde i det her studie, s\u00e5 kommer den st\u00e6rke sammenh\u00e6ng for Non-Hodgkin lymfom-kr\u00e6ft til at drive meget af den generelle sammenh\u00e6ng. S\u00e5 jeg tror, at hvis man udelukkede Non-Hodgkin lymfom, ville de overordnede resultater se anderledes ud\".\n\nFrygt for at folk dropper frugt og gr\u00f8nt\n\nDet er alts\u00e5 ikke det her studie, der skal \u00e6ndre din m\u00e5de at spise p\u00e5, mener Christina Catherine Dahm. Hvis du vil reducere risikoen for kr\u00e6ft, s\u00e5 handler det om at spise sundt. Hun er bekymret for, at det her studie skr\u00e6mmer folk til ikke at k\u00f8be konventionelle varer \u2013 heller ikke de sunde.\n\n\"Vi ved, at ogs\u00e5 konventionelt produceret frugt og gr\u00f8nt er sundt for dit hjerte og nogle kr\u00e6ftformer. S\u00e5 selvom det ikke er \u00f8kologisk, skal man ikke sk\u00e6re ned p\u00e5 frugt og gr\u00f8nt p\u00e5 baggrund af det her studie\".\n\nSelv om Christina Catherine Dahm alts\u00e5 sl\u00e5r fast, at studiet ikke kan sige noget om sammenh\u00e6ngen mellem \u00f8kologisk kost og kr\u00e6ft, betyder det ikke, at studiet er ubrugeligt. Det skal bare ikke bruges til at \u00e6ndre kostvaner, men som inspiration til andre forskere.\n\n\"Jeg tror, at det er i forskningsverden, at man kan bruge det her studie. Jeg synes, at studiet er god inspiration til n\u00e6ste gang, man \u00f8nsker at unders\u00f8ge effekten af \u00f8kologiske f\u00f8devarer,\" afslutter hun.\n\nPolitiken har siden udgivelsen selv valgt at \u00e6ndre artiklens overskrift, s\u00e5 man ikke l\u00e6ngere f\u00e5r det indtryk, at \u00f8kologisk kost reducerer risikoen for kr\u00e6ft.\n\nArtiklen n\u00e5ede dog alligevel at f\u00e5 politiske konsekvenser.\n\nFor p\u00e5 baggrund af deres artikel stillede Socialdemokratiets f\u00f8devareordf\u00f8rer, Simon Kollerup, et udvalgssp\u00f8rgsm\u00e5l til Milj\u00f8- og f\u00f8devareminister, Jakob Elleman-Jensen. Her beder han ministeren om en kommentar p\u00e5 studiet og en vurdering af, om \u00f8kologisk kost virkelig reducerer risikoen for kr\u00e6ft.\n\nMinisteren har ikke besvaret sp\u00f8rgsm\u00e5let ved udgivelse af dette faktatjek.", "lang": "da"}