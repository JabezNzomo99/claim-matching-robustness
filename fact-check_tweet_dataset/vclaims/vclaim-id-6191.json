{"title": "Sul controllo di Stx-Fincantieri ha ragione Calenda o Salvini?", "subtitle": "Il ministro dello sviluppo economico e il leader della lega hanno una lettura opposta dell'accordo tra Italia e Francia. Abbiamo verificato le due impostazioni", "author": "www.agi.it", "date": null, "vclaim_id": "vclaim-id-6191", "url": "https://www.agi.it/fact-checking/fincantieri_stx_calenda_salvini_fact_checking-2197289/news/2017-09-28/", "vclaim": "Il giorno stesso Carlo Calenda, ministro dello Sviluppo economico presente al bilaterale, ha scritto su Twitter rivendicando la bont\u00e0 dell\u2019accordo: \u201cFincantieri avr\u00e0 disponibilit\u00e0 51% (a fronte rispetto impegni industriali) e management e casting vote in cda\u201d.\n\nOpposta la ricostruzione della Lega Nord, che in una nota firmata da Salvini, Giorgetti e Borghi sostiene: \u201cNoi abbiamo tirato fuori i soldi ma controllo operativo, indotto e lavoratori saranno sotto il controllo francese\u201d.\n\nLa questione Fincantieri era stata, lo scorso luglio, al centro di uno scontro tra il governo italiano e quello francese, a causa della decisione di quest\u2019ultimo di nazionalizzare Stx per impedire che \u2013 come stabilito dal tribunale fallimentare \u2013 il 66,6% del suo capitale (e quindi il controllo) passassero in mani italiane (ce ne eravamo occupati qui).\n\nDopo la nazionalizzazione, il governo francese aveva rilanciato le possibilit\u00e0 di un accordo che soddisfacesse entrambe le parti, coinvolgendo anche la cantieristica militare nelle trattative. La notizia del 27 settembre \u00e8 un primo punto di caduta dei negoziati diplomatici in corso tra Roma e Parigi.\n\nSiamo insomma all\u2019inizio di un lungo percorso, che vedr\u00e0 nei prossimi giorni la creazione del comitato direttivo, e che entro giugno 2018 dovr\u00e0 definire una roadmap in base alla quale saranno poi realizzati in concreto gli accordi presi.\n\nCi dobbiamo quindi muovere sulle notizie diffuse dalla stampa italiana e francese, che riportano le indiscrezioni trapelate dai vari ministeri coinvolti e ricostruiscono i principi generali su cui si \u00e8 trovato un accordo.\n\nRai News, che cita fonti del governo francese, sostiene che \u201cL'Italia ottiene il 51% dei cantieri di Saint Nazaire, il 50% in controllo diretto a cui si aggiunge una quota dell'1% in prestito\u201d. Ancora secondo Rai News, che stavolta cita Le Monde, su quell\u20191% \u00e8 dato alla Francia \u201cun diritto di riappropriazione della durata di 12 anni qualora il gruppo italiano non rispettasse gli impegni industriali\u201d. Scaduti i 12 anni (se gli impegni saranno stati rispettati) quell\u20191%, secondo quanto riporta lo speciale di Economia e Finanza di Repubblica, torner\u00e0 all\u2019Italia.\n\nSempre secondo Repubblica, \u201cFincantieri avr\u00e0 4 consiglieri di amministrazione. Quanti ne avranno i francesi. Ma l'amministratore delegato sar\u00e0 italiano, e cos\u00ec anche il presidente. Proprio il presidente avr\u00e0 in mano un voto doppio, decisivo dunque in caso di parit\u00e0 tra i consiglieri di amministrazione (grazie al meccanismo del \"casting vote\"). Peraltro Fincantieri - se costretta dai francesi a restituire l'1 per cento in prestito - avr\u00e0 il diritto di trasferire alla Francia anche il suo 50 per cento, con grave aggravio per le casse transalpine\u201d.\n\nCalenda sembra dunque avere ragione \u2013 ribadiamo, in base alle indiscrezioni trapelate finora \u2013 sulle tre questioni che affronta: Fincantieri avr\u00e0 la disponibilit\u00e0 del 51% del capitale di Stx. Per 12 anni l\u20191% che gli d\u00e0 il controllo sar\u00e0 \u201cprestato\u201d dallo Stato francese, che potr\u00e0 revocarlo solo in caso di mancato rispetto degli impegni industriali da parte della societ\u00e0 italiana. Scaduto questo periodo, se tutto sar\u00e0 andato secondo programma, a Fincantieri rester\u00e0 definitivamente la maggioranza del 51%.\n\nIl management, come dice il ministro dello Sviluppo, sar\u00e0 controllato da Fincantieri, che nominer\u00e0 4 su 8 dei membri del consiglio di amministrazione tra cui il presidente. Questi ha un voto che vale doppio in caso di parit\u00e0 in seno al CdA, un cosiddetto \u201ccasting vote\u201d dunque, che di fatto d\u00e0 il controllo all\u2019Italia. Come garanzia per Parigi \u00e8 comunque previsto che sulla nomina del presidente da parte dell\u2019Italia, la Francia abbia un diritto di veto.\n\nNon \u00e8 invece chiaro il riferimento che i tre dirigenti del Carroccio fanno all\u2019\u201cindotto\u201d. Dato che il cantiere \u00e8 situato in Francia, ovviamente le mense per gli operai, i loro alloggi, i bar, i ristoranti e via dicendo sono in mani francesi. Se anche Fincantieri avesse acquisito il 100% del cantiere di Saint Nazaire, non \u00e8 chiaro come l\u2019indotto di quel cantiere sarebbe potuto andare agli italiani invece che ai francesi.", "lang": "it"}