{"title": "Roma, la destra nazionalista e la sinistra divisa. Fact Checking su Veltroni", "subtitle": "Abbiamo verificato le dichiarazioni\u00a0rese dal primo segretario del Pd ed ex sindaco della capitale domenica a  In mezz'ora", "author": "www.agi.it", "date": null, "vclaim_id": "vclaim-id-10227", "url": "https://www.agi.it/fact-checking/veltronisinistra_roma_fact_checking-2670789/news/2017-11-14/", "vclaim": "Lo scorso 12 novembre Walter Veltroni, ex segretario e \u201cpadre nobile\u201d del Partito Democratico, \u00e8 stato intervistato da Lucia Annunziata su Rai 3. Nel corso della puntata di \u201cIn Mezz\u2019Ora\u201d, Veltroni ha rilasciato alcune affermazioni che abbiamo sottoposto al nostro fact-checking.\n\nVeltroni, secondo cui stiamo assistendo a un \u201ceffetto Anni Trenta\u201d, cio\u00e8 alla crisi delle democrazie parlamentari e al ritorno delle destre nazionaliste in Europa, ha citato la manifestazione di estrema destra che si era svolta il giorno prima in Polonia e ha dichiarato (min. 2.55): \u201cLa Polonia \u00e8 un pezzo di quel processo che riguarda i Paesi dell\u2019Est in cui si sta affermando una destra nazionalista. Abbiamo visto il voto in Repubblica Ceca, sappiamo cosa succede in Ungheria, in Francia la Le Pen ha preso il 30%, in Germania la Afd \u00e8 il terzo partito, in Austria il secondo partito\u201d.\n\nIn Polonia dal 2015 \u00e8 al governo il partito Diritto e Giustizia (PiS), fondato dai gemelli Kaczy\u0144ski. Si tratta di una formazione nazionalista, conservatrice ed euroscettica. Esprime sia il primo ministro, Beata Szydlo, sia il presidente della Repubblica, Andrzej Duda. Di recente il Paese sta discutendo una controversa riforma della giustizia, condannata dall\u2019Unione europea in quanto minerebbe il principio dello stato di diritto dell\u2019indipendenza della magistratura.\n\nIn Repubblica Ceca le recenti elezioni dello scorso ottobre hanno visto prevalere la formazione del miliardario Andrej Babi\u0161, ANO. Pur essendo iscritta nel Partito liberale europeo (Alde), la formazione ceca ha assunto posizioni sempre pi\u00f9 populiste ed euroscettiche, contrarie ad esempio a una maggiore integrazione (cosa invece perseguita dall\u2019Alde pi\u00f9 di chiunque altro) e alla ripartizione dei migranti tra Stati membri dell\u2019Ue.\n\nIn Ungheria dal 2010 \u00e8 al governo il partito Fidesz, che esprime il primo ministro (\u00e8 il presidente del partito) Viktor Orban e il presidente della Repubblica Janos Ader. \u00c8 un partito che, pur essendo iscritto al Partito popolare europeo, ha posizioni euroscettiche, xenofobe, populiste e nazionaliste. Oltretutto all\u2019opposizione, oltre a una coalizione progressista che alle ultime elezioni parlamentari ha preso il 25,5% dei voti, c\u2019\u00e8 il Jobbik, un partito di estrema destra nazionalista antisemita e xenofobo, che \u00e8 arrivato sopra il 20% dei voti. L\u2019Ungheria \u00e8 uno dei Paesi che ha sempre rifiutato (illegalmente) di accogliere migranti nel quadro del piano europeo di ricollocamenti.\n\nSulla Francia e il Front National, Veltroni d\u00e0 una percentuale discutibile. \u00c8 vero, infatti, che Marine Le Pen (candidata alla presidenza del Front National) al ballottaggio per le elezioni presidenziali del 2017 ha preso quasi il 34% contro il 66% abbondante preso da Emmanuel Macron. Ma al primo turno la formazione della destra nazionalista si era fermata al 21,3%, e alle elezioni legislative successive a quelle presidenziali, il Front National ha ottenuto un magro 13,2% al primo turno, che \u00e8 sceso al 8,75% al secondo.\n\nCorretto invece Veltroni su Alternative f\u00fcr Deutschland (Afd), il partito di estrema destra \u2013 nazionalista, euroscettica e xenofoba \u2013 che alle ultime elezioni in Germania dello scorso settembre ha preso il 12,6%, piazzandosi terza dietro alla CDU-CSU della Merkel e al partito socialdemocratico SPD.\n\nSull\u2019Austria, infine, Veltroni si sbaglia. Il partito di estrema destra \u2013 simile all\u2019Afd tedesco \u2013 \u00e8 il Freiheitliche Partei \u00d6sterreichs (FP\u00d6), anch\u2019esso xenofobo, nazionalista ed euroscettico. Alle scorse elezioni legislative di ottobre 2017 \u00e8 arrivato terzo, non secondo, restando dietro per pochi decimali ai social-democratici. Primo si \u00e8 invece piazzato il partito di centro-destra \u00d6VP a cui, tuttavia, il suo giovane presidente Sebastian Kurtz ha impresso una netta svolta anti-immigrati e critica nei confronti della Ue.\n\nA proposito del caso-Ostia e dell\u2019attenzione che la sinistra dovrebbe avere per \u201cgli ultimi\u201d, e quindi per le periferie, Veltroni ha dichiarato (min. 12.25): \u201cNelle elezioni del 2006, quando mi candidai per la seconda volta, la percentuale pi\u00f9 alta noi l\u2019avemmo nelle periferie\u201d.\n\nI municipi centrali erano il I e XVII (oggi riaccorpati nel municipio I, comprendente il centro storico), il II e III (oggi uniti nel municipio II, comprendente Parioli e Nomentano), mentre gli altri, pur partendo in molti casi da zone non lontane dal centro, proseguivano fino ai confini della citt\u00e0.\n\nI risultati dell\u2019Ulivo e della coalizione di centrosinistra per il consiglio comunale e il sindaco nei singoli municipi a supporto di Veltroni nel 2006 furono i seguenti. A partire da una nuova deliberazione del 2013, i municipi romani sono stati ridotti a 15, ma i risultati riflettono naturalmente la divisione precedente.\n\nSe si sommano i voti ottenuti nei quattro municipi centrali (disponibili ai link in tabella) e si fa una media, per la coalizione di centrosinistra fu infatti del 58,57%, quasi tre punti sotto alla media cittadina (61,36%). Altrove, in numerosi municipi il centrosinistra aveva persino superato il 65%, come a nel V (Tiburtino e Collatino) o nel X (Tuscolano e Capannelle).\n\nIn effetti, il 12 novembre, l\u2019economista e sociologo Mauro Magatti ha scritto \u2013 tra le altre cose - che \u201cben il 40% dei nuclei \u00e8 oggi costituito da monogenitori, vedovi, separati, single\u201d.\n\nSiamo andati a fare un\u2019ulteriore verifica nel database Istat (percorso: Popolazione e famiglie, Strutture familiari, Famiglie, Tipologie Familiari), e possiamo allora dire che il dato sia corretto: nel 2016 le \u201cpersone sole\u201d (8 milioni di individui, tra single, vedovi e separati) sono state il 31,6% del totale, e a queste vanno aggiunti i \u201cmonogenitori\u201d (2,2 milioni di individui) che sono il 9% del totale. Si arriva cos\u00ec al 40,6%.\n\nVeltroni ha infine lanciato un appello (min. 14.05): \u201cSe c\u2019\u00e8 un momento della storia recente di questo Paese in cui la sinistra avrebbe il dover di trovare la capacit\u00e0 di comporre le sue diversit\u00e0, \u00e8 questo momento\u201d.\n\nIn quelle elezioni il neonato Pd si alle\u00f2 infatti con la sola Italia dei Valori, mentre il resto della sinistra (Rifondazione Comunista, i Verdi, Partito dei Comunisti Italiani e Sinistra Democratica, cio\u00e8 i fuoriusciti di sinistra dei Ds) fece cartello ne \u201cLa Sinistra \u2013 l\u2019Arcobaleno\u201d, che tuttavia non raggiunse la soglia di sbarramento allora imposta dal Porcellum e rest\u00f2 fuori dal Parlamento.", "lang": "it"}