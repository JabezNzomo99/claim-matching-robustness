{"title": "Davvero in Germania smaltiscono le richieste d'asilo in un mese mentre in Italia ci vuole pi\u00f9 di un anno?", "subtitle": "", "author": "pagellapolitica.it", "date": null, "vclaim_id": "vclaim-id-8126", "url": "https://pagellapolitica.it/dichiarazioni/6289/davvero-in-germania-smaltiscono-le-richieste-dasilo-in-un-mese-mentre-in-italia-ci-vuole-piu-di-un-anno", "vclaim": "Non solo: secondo una ricerca della Fondazione Bertelsmann, nel 2014 la Germania sarebbe stato il Paese Ue pi\u00f9 lento nel processare le richieste di protezione (nel senso che il Paese aveva il pi\u00f9 grande numero di richieste non ancora processate per abitante). Inoltre, sempre secondo i ricercatori della Bertelsmann, i dati del Ministero tedesco non catturano il vero tempo d'attesa poich\u00e9 partono dal momento di registrazione dell'applicazione e non dal momento di primo contatto, quando un migrante illegale si dichiara richiedente asilo.\n\nPosto che in Germania ci mettono in media 5 mesi e 10 giorni circa, qual \u00e8 il dato italiano? Non siamo riusciti a trovare sul sito del nostro Ministero dell'Interno un dato preciso come quello pubblicato dai tedeschi. Una prima indicazione ci arriva da questi questionari riempiti da tre questure e prefetture siciliane e dalla commissione territoriale di Milano. Come si pu\u00f2 leggere nel questionario il tempo di attesa - calcolato dal momento di registrazione del \"modello C3\" nel sistema - varia da una commissione territoriale all'altra*. A Siracusa il tempo medio d'attesa \u00e8 di circa 8 mesi, a Milano e Ragusa circa 3 mesi. I dati sono indicativi e variano a seconda del numero di richieste ricevute dalla singola commissione territoriale, ma non sembrano quindi molto diversi rispetto alle tempistiche tedesche.\n\nSecondo Valentina Brinis, ricercatrice dell'associazione \"A buon diritto\" (citata da Repubblica), la durata media per l'intero Paese va da sei e nove mesi, con casi limite che possono raggiungere l'anno e mezzo. Abbiamo contattato Brinis, la quale ci ha detto che questa stima era relativa alle richieste attive a luglio 2015. Per dati pi\u00f9 precisi abbiamo contattato anche il Ministero dell'Interno ma dopo una settimana di telefonate e solleciti non abbiamo ancora ricevuto una risposta. Quando (se?) avremo un dato dal Ministero aggiorneremo questo articolo.\n\nSalvini esagera l'efficienza teutonica e sottovaluta quella italiana. La Germania impiegava circa 7 mesi a processare una richiesta d'asilo nel 2014 e 5 mesi e 10 giorni nel 2015. Per quanto purtroppo non ci siano dati ugualmente precisi per l'Italia, quelli disponibili non sono lontanissimi dai valori tedeschi per il 2014. Secondo Salvini invece in Italia una richiesta d'asilo verrebbe processata in un tempo dodici volte maggiore del tempo necessario in Germania.", "lang": "it"}