{"title": "Nei, man kan ikke sl\u00e5 fast at det er mer vanlig med midlertidige ansettelser enn f\u00f8r", "subtitle": "Om det er blitt mer eller mindre vanlig med midlertidige ansettelser, kommer an p\u00e5 perioden man sammenligner med.", "author": "www.faktisk.no", "date": null, "vclaim_id": "vclaim-id-9923", "url": "https://www.faktisk.no/faktasjekker/B2e/nei-man-kan-ikke-sla-fast-at-det-er-mer-vanlig-med-midlertidige-ansettelser-enn-for", "vclaim": "I starten av februar raste diskusjonen om \u00e5rsakene til fallet i andelen fagorganiserte i Norge og hva man m\u00e5 gj\u00f8re for \u00e5 f\u00e5 flere arbeidstakere til \u00e5 melde seg inn i fagorganisasjoner.\n\nSiden 1992 har andelen organiserte falt fra 57 til 49,1 prosent. LO-leder Hans Christian Gabrielsen har uttalt til NRK at det ikke er noen \u00abdramatisk og stor nedgang\u00bb, fordi andelen, sammenlignet med p\u00e5 1970-tallet, ikke har falt like mye. Da l\u00e5 andelen fagorganiserte p\u00e5 51,6 prosent.\n\nTorsdag 8. februar publiserte NRK en sak med tittelen \u00abFull krangel om fagorganiserte\u00bb, der Henrik Asheim, finanspolitisk talsperson i H\u00f8yre, og Andreas Halse, daglig leder i Svenssonstiftelsen, uttalte seg.\n\nBegge er enige om at andelen fagorganiserte m\u00e5 opp, men de er uenige om hvorfor f\u00e6rre melder seg inn og hvordan man skal motvirke et slikt fall.\n\nI artikkelen peker Halse p\u00e5 fire \u00e5rsaker som han mener kan forklare fallet:\n\u2022 Et stadig r\u00e5ere arbeidsliv der arbeidstakerne f\u00e5r stadig mindre makt over eget arbeidsliv (Her viser Halse til en unders\u00f8kelse Norstat har gjennomf\u00f8rt for Svenssonstiftelsen, som if\u00f8lge Halse viser at \u00e9n av fem unge sier de frykter for konsekvensene av fagorganisering).\n\u2022 Det er mer vanlig med midlertidige ansettelser enn f\u00f8r, noe som gir et mer usikkert og ustabilt arbeidsmarked.\n\u2022 Bemanningsbransjen tar over mer og mer av ansvaret for de midlertidig ansatte.\n\u2022 I en del bransjer st\u00e5r veldig mange mennesker utenfor arbeidsmarkedet som vil inn, og derfor kommer i en s\u00e5rbar og utsatt posisjon.\n\nDet er p\u00e5standen om at \u00abdet er mer vanlig med midlertidige ansettelser enn f\u00f8r\u00bb vi skal ta for oss i denne faktasjekken. I dette tilfellet vil det v\u00e6re mest naturlig \u00e5 se p\u00e5 andelen midlertidig ansatte. Dette forklares lenger ned.\n\nFaktisk.no tar kontakt med Andreas Halse, som kan bekrefte at han er riktig gjengitt i NRKs artikkel.\n\n\u2013 Jeg medgir at jeg burde presisert at midlertidige ansettelser er mer vanlig blant unge. Hovedfunnet i v\u00e5r unders\u00f8kelse og poenget i saken er nettopp at unge er mest utsatt, sier Halse.\n\n\u00abV\u00e5r unders\u00f8kelse\u00bb er en unders\u00f8kelse Norstat har gjennomf\u00f8rt for Svenssonstiftelsen, som handler om nettopp fagorganisering. Svenssonstiftelsen \u00abjobber for \u00e5 fremme verdien av fagorganisering\u00bb. I unders\u00f8kelsen er blant annet dette sp\u00f8rsm\u00e5let stilt:\n\u2022 Har du noen gang fryktet at \u00e5 melde seg inn i en fagforening skal f\u00e5 konsekvenser for jobben i form av mindre tillit, f\u00e6rre vakter, d\u00e5rligere forhold til sjefen eller p\u00e5 andre m\u00e5ter?\n\n18 prosent av respondentene mellom 18 og 29 \u00e5r har svart ja, mens 82 prosent har svart nei. I samme aldersgruppe svarer 51 prosent at de er fagorganisert og 49 prosent at de ikke er det.\n\nHalse viser s\u00e5 til Fafo-notatet \u00abMidlertidige ansettelser 2016 - Resultater fra en tilleggsunders\u00f8kelse til AKU 2016 og oppdaterte tall for midlertidige ansettelser\u00bb, og skriver at det fremg\u00e5r at andelen midlertidige har g\u00e5tt noe opp siden f\u00f8r lovendringen i 2014.\n\n\u2013 Andelen midlertidig ansatte er riktignok lavt i et historisk perspektiv. Det er mer midlertidighet i 2016 enn i 2009-2015, men langt mindre enn p\u00e5 90-tallet. Av notatet g\u00e5r det ogs\u00e5 frem at \u00abunge arbeidstakere utgj\u00f8r en litt h\u00f8yere andel av midlertidig ansatte i 2016 sammenlignet med tidligere\u00bb. Ungdom er naturligvis tungt overrepresentert i denne statistikken fra f\u00f8r, sier han videre.\n\nHalse mener at en fremstilling av midlertidighet ikke er seri\u00f8s med mindre man ogs\u00e5 tar bemanningsbransjen med i regnestykket.\n\n\u2013 Denne bransjen eksisterte ikke tidligere og har vokst til et rimelig stort omfang i dag. St\u00f8rrelsen st\u00e5r det en del om i Fato-notat om \u00abArbeidsutleie og selvstendig n\u00e6ringsdrivende\u00bb.\n\nI 2014 vedtok Stortinget flere lovendringer i arbeidsmilj\u00f8loven. En av endringene, som tr\u00e5dte i kraft 7. juli 2015, inneb\u00e6rer en generell adgang til midlertidig ansettelse for en periode p\u00e5 inntil tolv m\u00e5neder. Endringen inneb\u00e6rer ogs\u00e5 noen begrensninger:\n\u2022 Dersom arbeidsforholdet avsluttes og arbeidstakeren ikke f\u00e5r videre ansettelse etter perioden, inntrer et forbud mot \u00e5 ansette noen midlertidig p\u00e5 generelt grunnlag i en periode p\u00e5 tolv m\u00e5neder. Forbudet gjelder arbeidsoppgaver av samme art som ble utf\u00f8rt under ansettelsen som ble avsluttet.\n\u2022 En kvote for antall arbeidstakere som kan v\u00e6re ansatt p\u00e5 det generelle grunnlaget i virksomheten. Slike ansettelser kan omfatte inntil 15 prosent av arbeidstakerne i virksomheten.\n\u2022 En begrensning p\u00e5 adgangen til \u00e5 inng\u00e5 individuelle avtaler om gjennomsittsberegning av arbeidstiden for arbeidstakere ansatt p\u00e5 det generelle grunnlaget.\n\nDet er riktig som Halse skriver i dokumentasjonsrunden: Andelen midlertidige gikk noe opp mellom 2014 og 2016. Dette trekkes ogs\u00e5 frem i Fafo-notatet om midlertidige ansettelser i 2016:\n\nTall over andel og antall midlertidig ansatte fremkommer av Statistisk sentralbyr\u00e5s (SSB) Arbeidskraftunders\u00f8kelse (AKU). AKU er en utvalgsunders\u00f8kelse hvor SSB sp\u00f8r 24 000 mennesker hvert kvartal om de er sysselsatte, arbeidsledige eller utenfor arbeidsstyrken. Slik ser de oppdaterte tallene over andel midlertidig ansatte ut:\n\nAv grafen over kan vi se at andelen midlertidig ansatte steg mellom 2014 og 2016, men at den falt igjen i 2017. Andelen midlertidig ansatte i 2017 l\u00e5 p\u00e5 samme niv\u00e5 som i 2012, og var lavere enn i b\u00e5de 2008\n\nVi kan ogs\u00e5 se p\u00e5 tall over antall midlertidig ansatte:\n\nHer ser vi en lignende utvikling: Antall midlertidig ansatte gikk ned fra 2012 til 2014, opp fra 2014 til 2016 og ned igjen i 2017. N\u00e5r vi ser p\u00e5 antall, ligger 2017-niv\u00e5 litt over 2012, men under 2008-niv\u00e5.\n\nTor Petter B\u00f8, seniorr\u00e5dgiver i SSB, forteller at feilmarginen for de absolutte tallene ligger p\u00e5 +- 7000. Det betyr at den lille nedgangen grafen viser fra 2016 til 2017 ligger akkurat p\u00e5 grensen, noe som medf\u00f8rer at det ikke n\u00f8dvendigvis er en reell nedgang.\n\nMan kan imidlertid sl\u00e5 fast at den \u00f8kningen vi s\u00e5 fra 2015 til 2016, ikke fortsatte inn i 2017.\n\n\u2013 Det har ikke v\u00e6rt s\u00e5 store endringer de siste \u00e5rene. Fra 2009 til 2015 l\u00e5 andelen midlertidig ansatte p\u00e5 rundt 8 prosent av de ansatte i alt, mens den steg til n\u00e6r 9 prosent i 2016. Den svake nedgangen som tallene deretter viser, er p\u00e5 grensen til feilmarginen for denne sp\u00f8rreunders\u00f8kelsen, sier B\u00f8 til Faktisk.no.\n\nHan forteller at andelen var klart h\u00f8yere bare for et ti\u00e5r siden.\n\n\u2013 Andelen g\u00e5r ellers litt opp og ned fra \u00e5r til \u00e5r, mest p\u00e5 grunn av den statistiske usikkerheten knyttet til utvalgsunders\u00f8kelser som denne. Dessuten blir andelen p\u00e5virket av hvor mange av de unge som har jobb, for eksempel ved siden av skolegangen eller studiene.\n\nHun sier at det i denne sammenhengen vil v\u00e6re mest naturlig \u00e5 se p\u00e5 andel, ikke antall, fordi man her ser det i sammenheng med andel fagorganiserte.\n\n\u2013 Om andelen har g\u00e5tt opp eller ned, avhenger av hvilket \u00e5r eller periode man sammenligner med. Andelen midlertidig ansatte var adskillig h\u00f8yere tidligere \u00e5r, s\u00e6rlig p\u00e5 90-tallet og p\u00e5 starten av 2000-tallet. Den ligger litt h\u00f8yere n\u00e5 enn p\u00e5 det laveste. Mot slutten av 2015 og starten av 2016 gikk andelen opp, f\u00f8r den gikk litt ned igjen i 2017. I 2009-2010 og 2013-2014 var andelen noe lavere enn i 2017, men vi snakker om veldig sm\u00e5 bevegelser, sier Nergaard.\n\nN\u00e5r man ser p\u00e5 fallet i andel fagorganiserte, ser man p\u00e5 utviklingen fra 90-tallet, eller til og med fra 70-tallet, og til i dag. Dersom man skal se midlertidighet og organisasjonsgrad i sammenheng, vil det v\u00e6re mest naturlig \u00e5 se p\u00e5 utviklingen i andel midlertidig ansatte over en lengre periode. SSBs tall strekker seg tilbake til 1996.\n\nAndelen midlertidig ansatte var ikke h\u00f8yere i 2015, 2016 og 2017, enn p\u00e5 slutten av 90-tallet. Med utgangspunkt i 2017-tallene finner vi at det generelt sett ikke er dekning for \u00e5 p\u00e5st\u00e5 at \u00abdet er mer vanlig med midlertidige ansettelser enn f\u00f8r\u00bb.\n\nHvorvidt det er blitt mer eller mindre vanlig, kommer an p\u00e5 perioden man sammenligner med: Det er mer vanlig enn i for eksempel 2014, men noe mindre eller like vanlig som i 2016 og like vanlig som i 2012. Halse har ikke presisert hvilken periode han sammenligner med i p\u00e5standen sin.\n\nVidere kan vi se p\u00e5 Andreas Halses presiserte p\u00e5stand, om at \u00abmidlertidige ansettelser er mer vanlig blant unge\u00bb. Halse har p\u00e5 telefon med Faktisk.no spesifisert at han i denne sammenhengen definerer unge som personer mellom 15-24 \u00e5r og 25-29 \u00e5r:\n\nDette kan vi lese av grafen over:\n\u2022 B\u00e5de blant dem mellom 15 og 24 \u00e5r og 25 og 29 \u00e5r, ser vi at andelen har g\u00e5tt noe ned eller v\u00e6rt stabil fra 2016 til 2017.\n\u2022 Den st\u00f8rste nedgangen fant sted blant de yngste. Her gikk andelen ned fra 27,6 prosent i 2016 til 26,1 i 2017.\n\u2022 Andelen midlertidig ansatte mellom 15 og 24 \u00e5r var ganske stabil fra 2011 til 2015. Fra 2015 til 2016 fikk andelen opp fra 23,7 prosent til 27,6 prosent.\n\u2022 Andelen midlertidig ansatte mellom 25 og 29 \u00e5r var ganske stabil fra 2010 til 2015. Fra 2015 til 2016 gikk andelen opp fra 13,9 prosent til 15,3 prosent. I 2017 gikk den ned til 14,8.\n\nI en SSB-artikkel fra september 2017 skriver seniorforsker B\u00f8 i SSB at midlertidige ansettelser er vanligst blant ungdom, og at dette ikke bare handler om at de er nye p\u00e5 arbeidsmarkedet, men ogs\u00e5 at ungdom ofte tar seg en deltidsjobb under utdanning:\n\nDersom man sammenligner med \u00e5rene rett f\u00f8r lovendringen, som kom i juli 2015, sier Kristine Nergaard i Fafo at andelen har g\u00e5tt litt opp, men at denne oppgangen er ganske marginal.\n\nFor \u00e5 kunne si noe bestemt om hva lovendringen har f\u00f8rt med seg, mener hun at man trenger i alle fall ett eller to \u00e5r med normalkonjunkturer.\n\n\u2013 Lovendringen kom samtidig som en dramatisk nedgang i norsk \u00f8konomi, men det er heller ikke \u00e5penbart hva slags sammenheng det er mellom konjunkturene og midlertidige ansettelser.\n\nNergaard sier at midlertidige ansatte ofte er de f\u00f8rste som sies opp n\u00e5r det g\u00e5r d\u00e5rlig, mens en del kanskje vil ansette midlertidig n\u00e5r det er oppgang, fordi man ikke vet om oppgangen er varig eller ikke.\n\n\u2013 Enn s\u00e5 lenge er konklusjonen at det ikke har v\u00e6rt noen dramatisk endring i andel midlertidige, men vi m\u00e5 vente litt med \u00e5 se om det er en mer langsiktig effekt eller om bestemmelsen er s\u00e5pass komplisert at den ikke har noen stor betydning.\n\nNergaard tror man m\u00e5 se p\u00e5 andre ting enn utviklingen i midlertidige ansettelser dersom man skal finne \u00e5rsaker til nedgangen i organisasjonsgrad:\n\n\u2013 Endringen i 2015 kan i alle fall ikke forklare mye av endringen i organisasjonsgrad. Midlertidig ansatte er sjeldnere organisert enn andre.\n\nEn \u00e5rsak til lavere organiseringsgrad blant midlertidig ansatte kan v\u00e6re h\u00f8y gjennomstr\u00f8mning, if\u00f8lge Nergaard.\n\n\u2013 Ofte organiserer man seg n\u00e5r man er ansatt et sted der man vet at man kommer til \u00e5 bli en stund, fordi fagorganisering er en investering i jobb/bransje. Er man student og skal jobbe litt deltid i varehandel i et \u00e5rs tid, er man kanskje ikke like interessert i \u00e5 organisere seg, som hvis man tenker at dette er en jobb for fremtiden. Det trenger ikke ha noe med midlertidige ansettelser generelt \u00e5 gj\u00f8re, men hvem som oftest ansettes midlertidig.\n\nHalse skriver at han mener at \u00aben fremstilling av midlertidighet ikke er seri\u00f8s med mindre man ogs\u00e5 tar bemanningsbransjen med i regnestykket\u00bb. Det er vanskelig \u00e5 direkte inkludere bemanningsbransjen i et regnestykke som omfatter andel midlertidig ansatte.\n\nVi kan likevel ta en titt p\u00e5 omfang og utvikling i bemanningsbransjen.\n\nFafo-notatet Halse viser til, er ogs\u00e5 skrevet av Kristine Nergaard, p\u00e5 oppdrag fra Arbeids- og sosialdepartementet. Her presenteres tall fra SSB strukturstatistikk, NHO Service og SSBs arbeidskraftunders\u00f8kelse (AKU). Nergaard sier at bemanningsbransjen har \u00f8kt fra midten av 2000-tallet og frem til i dag:\n\n\u2013 Det er ingen eksakte tall for antall ansatte som leies ut, men et anslag er 1,5 til 2 prosent. Andelen er betydelig h\u00f8yere i noen bransjer, for eksempel bygg og enkelte deler av industrien. Her vil omfanget kunne p\u00e5virke den bransjevise organisasjonsgraden.\n\nNergaard skriver videre i notatet at ulike statistikkilder viser en nedgang i sysselsetting innen utleie av arbeidskraft fra 2014 til 2015.\n\n\u2013 Tilbake p\u00e5 70-tallet var bemanningsbransjen en veldig liten bransje i Norge. Siden da har det blitt flere jobber for unge i denne bransjen. Det siste ti\u00e5ret har veksten kommet i andre typer yrker enn yrkene vi finner typisk norsk ungdom i. Det er for eksempel svenske sykepleiere, polske snekkere, personer som jobber i fiskeindustrien og kanskje personer som jobber med lager/transport. Det er alts\u00e5 mange arbeidsinnvandrere som kommer til Norge for \u00e5 s\u00f8ke jobb som f\u00e5r jobb i bemanningsbransjen. Norske studenter og unge vil man typisk finne i den mer tradisjonelle delen, som kontor, kantine og resepsjon. S\u00e5nn har det v\u00e6rt lenge, og det er ikke i sistnevnte del av bemanningsbransjen her veksten har funnet sted det siste ti\u00e5ret.\n\nNergaard sier at omtrent ti prosent av de midlertidig ansatte oppgir at de er utleide fra et vikarbyr\u00e5, noe som betyr at en god del allerede er fanget opp i statistikken. Utleide er heller ikke alltid midlertidig ansatt - de kan v\u00e6re fast ansatt i sitt vikarbyr\u00e5.\n\n\u2013 Bransjen bruker en kontraktstype som heter fast ansettelse uten garantil\u00f8nn. Denne er omstridt, og arbeidstakersiden (LO) mener at dette i realiteten er en midlertidig ansettelse. S\u00e5 vi vet ikke hva midlertidig ansatte vil svare p\u00e5 sp\u00f8rsm\u00e5let, og det vil v\u00e6re tvilsomt \u00e5 automatisk si at alle er p\u00e5 midlertidig ansettelse etter arbeidsmilj\u00f8loven.\n\nIf\u00f8lge Nergaard ville det sikkert ha v\u00e6rt en litt h\u00f8yere andel midlertidig ansatte dersom man hadde regnet med alle som er utleid gjennom bemanningsforetak.\n\n\u2013 Effekten ville likevel v\u00e6rt ganske moderat. Sp\u00f8rsm\u00e5let er ogs\u00e5 om man skal ta med ikke-bosatte (arbeidstakere p\u00e5 korttidsopphold). Disse er ikke med i Arbeidskraftunders\u00f8kelsen (AKU), som kun m\u00e5ler den bosatte arbeidsstyrken. Da m\u00e5tte man eventuelt lage en annen type statistikk enn det vi har i dag. Omfanget av innleie har v\u00e6rt ganske stabilt de siste 10 \u00e5rene, fra 2008 og fram til i dag.\n\nVidere mener hun at noe av utfordringen n\u00e5r man snakker om \u00abmidlertidige\u00bb er at en del tar med andre grupper enn dem som defineres som midlertidig ansatte etter arbeidsmilj\u00f8loven.\n\n\u2013 I en del tilfeller brukes begrepet om alle som ikke er fast tilknyttet arbeidsplassen (innleide, underleverand\u00f8rer osv.). Men da er vi over p\u00e5 et annet tema.\n\nEtter at denne faktasjekken ble p\u00e5begynt har Institutt for samfunnsforskning (IFS) publisert en rapport som tar for seg utviklingen i midlertidige og faste jobber etter lovendringen som ga generell adgang til midlertidige ansettelser i 2015. Forskningen er gjennomf\u00f8rt p\u00e5 oppdrag fra Arbeids- og sosialdepartementet. P\u00e5 nettsidene skriver instituttet f\u00f8lgende:\n\nSom Nergaard i Fafo over p\u00e5peker, kan nedgangen i norsk \u00f8konomi ha hatt en innvirkning p\u00e5 utviklingen i midlertidig ansatte. I den nye rapporten har forskerne fors\u00f8kt \u00e5 justere for konjukturnedgang og naturlige svingninger:\n\nHar ikke sett p\u00e5 2017\n\nRapportforfatterne har alts\u00e5 sett p\u00e5 utviklingen i andel midlertidige jobber, basert p\u00e5 AKU-tall i tidsperioden 2010-2016. Statistikk for 2017, som vi har tatt for oss i denne faktasjekken, er ikke analysert.\n\nArbeids- og sosialminister Anniken Hauglie (H) mener at man ikke enn\u00e5 kan felle endelig dom over konsekvensene av lovendringen, blant annet fordi man i rapporten bare har tatt for seg utviklingen til og med 2016. Ap-nestleder Hadia Tajik sier derimot at hun frykter mer midlertidighet og hun har sagt til Dagsavisen at hun anser funnene som \u00absv\u00e6rt alvorlig\u00bb.", "lang": "no"}