{"title": "\u00c8 vero, le mascherine sono inutili per chi \u00e8 sano", "subtitle": "", "author": "pagellapolitica.it", "date": null, "vclaim_id": "vclaim-id-38131", "url": "https://pagellapolitica.it/dichiarazioni/8540/e-vero-le-mascherine-sono-inutili-per-chi-e-sano", "vclaim": "Aggiornamento, 5 novembre 2020: Questo articolo \u00e8 in parte datato e riflette lo stato delle conoscenze al momento della sua pubblicazione. Nuovi studi scientifici \u2013 come ha discusso Facta in questo articolo \u2013 hanno affrontato il tema delle mascherine e, sebbene i dati siano ancora in via di sviluppo, le evidenze puntano alla conclusione che siano un utile strumento di protezione per chi vi sta intorno e, in parte, anche per chi le indossa. L\u2019ipotesi che le mascherine inducano un senso di falsa sicurezza, che aveva indotto l\u2019Oms alla cautela sul loro uso generalizzato nella popolazione, pare oggi non confermata dai dati.\n\nOggi inoltre sappiamo che presintomatici e asintomatici, ovvero le persone in apparenza \u00absane\u00bb ma positive al virus Sars-CoV-2, sono vettori importanti della pandemia. Siccome un asintomatico non ha modo di sapere di essere positivo se non ha fatto un test, \u00e8 importante per la sicurezza di tutti indossare le mascherine, specie in luoghi chiusi e non areati, in accordo con le evidenze scientifiche. Anche se ci si sente sani.\n\nDue giorni fa Ricciardi, durante una conferenza stampa alla Protezione civile, ha in effetti parlato di mascherine \u2013 quelle \u00abdi garza, che stanno andando a ruba\u00bb, ha specifica lo scienziato \u2013 e coronavirus, dicendo: \u00abLe mascherine alla persona sana non servono a niente\u00bb.\n\nQueste affermazioni di Ricciardi sono in linea con quanto raccomandato anche dall\u2019Oms. \u00abSe sei sano, devi indossare la mascherina solo se ti stai prendendo cura di una persona che si sospetta essere stata contagiata dal nuovo coronavirus\u00bb, scrive l\u2019Oms sul suo sito ufficiale, facendo dunque riferimento a chi svolge un ruolo di assistenza a un malato e, a differenza del personale medico, non ha accesso alle maschere dotate di filtri specifici per bloccare i virus.\n\nLa mascherina chirurgica non serve infatti a proteggere chi la indossa, se non in minima parte e comunque in una misura che non \u00e8 ritenuta utile per la popolazione generale da tutte le organizzazioni sanitarie nazionali e internazionali, ma il malato stesso. Si cerca inoltre di evitare il pi\u00f9 possibile la trasmissione di altre malattie a chi \u00e8 gi\u00e0 contagiato.\n\nIl presidente della Regione Lombardia ha in effetti indossato (min. -0:45) nel suo annuncio una mascherina chirurgica di garza, di quelle monouso, ritenuta dunque inutile per chi \u00e8 considerato sano (e non contagiato). Per di pi\u00f9, lo ha fatto senza rispettare le linee guida del Ministero della Salute su come indossarla correttamente (cio\u00e8 non coprendosi bocca e naso con la mascherina, assicurandosi che aderisca bene al volto).\n\nIn realt\u00e0, non tutte le mascherine sono inutili. Sono utili a bloccare il virus, infatti, quelle \u00abestremamente sofisticate, che hanno dei filtri\u00bb, ha spiegato (min. -0:25) Ricciardi nella conferenza stampa del 25 febbraio, dicendo che sono quelle in dotazione al personale medico.\n\nL\u2019ex ministro delle Infrastrutture, che cita il parere dei Walter Ricciardi (ex presidente dell\u2019Iss e oggi consigliere del governo per le relazioni con l\u2019Oms), ha ragione, in base a quanto raccomandato ad oggi anche dall\u2019Oms e dal Ministero della Salute.\n\nL\u2019uso delle mascherine di garza (chirurgiche o igieniche, che dir si voglia) non \u00e8 necessario per la popolazione in generale e non \u00e8 garanzia di protezione, ma serve a ridurre il rischio di contagio se indossata da chi \u00e8 infetto.", "lang": "it"}