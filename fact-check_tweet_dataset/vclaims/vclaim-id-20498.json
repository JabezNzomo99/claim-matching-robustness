{"title": "I dag varierer l\u00e6rertettheten med over 300 prosent mellom sammenlignbare kommuner", "subtitle": "Hadde Knut Arild Hareide tatt for utgangspunkt i de nyeste tallene, kunne han dratt p\u00e5 enda mer.", "author": "www.faktisk.no", "date": null, "vclaim_id": "vclaim-id-20498", "url": "https://www.faktisk.no/faktasjekker/VjL/i-dag-varierer-laerertettheten-med-over-300-prosent-mellom-sammenlignbare-kommuner", "vclaim": "L\u00e6rertetthet er en av de heteste potetene i debatten om norsk skole, selv om forskningen ikke er entydig p\u00e5 hva l\u00e6rertettheten har \u00e5 si for elevene i praksis. Den bl\u00e5bl\u00e5 regjeringen har, etter budsjettforlik med st\u00f8ttepartiet KrF, siden 2015 gitt tilskudd til flere l\u00e6rerstillinger p\u00e5 1. til 4. trinn: I 2015 fikk 100 utvalgte kommuner statlig tilskudd til dette, og fra 2016 fikk alle kommunene midler som var \u00f8remerket flere l\u00e6rere. I 2017 endte budsjettforliket p\u00e5 1,3 milliarder kroner til flere l\u00e6rere for de yngste elevene.\n\nH\u00f8yre, som ikke \u00f8nsker en fast l\u00e6rernorm, viser ofte til at utviklingen i norsk l\u00e6rertetthet p\u00e5 landsbasis er jevn, og noe \u00f8kende for de laveste trinnene.\n\nDette er isolert sett riktig, men de politiske motstanderne kontrer gjerne med at variasjonen i l\u00e6rertettheten mellom kommuner er s\u00e5 stor, at det blir feil \u00e5 snakke om landsgjennomsnittet. En av dem er alts\u00e5 partileder i KrF, Knut Arild Hareide.\n\nFaktisk.no sp\u00f8r Hareide hvor han har tallene sine fra. Vi f\u00e5r raskt svar, hvor det vises til Utdanningsforbundet som skriver p\u00e5 nett:\n\nUtdanningsforbundet viser ikke til noen konkrete utregninger i teksten. For \u00e5 sjekke tallene henter vi statistikker p\u00e5 l\u00e6rertetthet p\u00e5 kommuneniv\u00e5, eller gruppest\u00f8rrelse, fra Utdanningsdirektoratets (Udir) rapporteringssystem for norsk skole, Grunnskolenes informasjonssystem (GSI).\n\nDet finnes ingen oversikt over reelle klassest\u00f8rrelser p\u00e5 norske grunnskoler. Derfor m\u00e5 man gj\u00f8re anslag. Det beste anslaget er Gruppest\u00f8rrelse - en beregning av l\u00e6rertetthet som gj\u00f8res ved \u00e5 dele antall elevtimer p\u00e5 l\u00e6rertimer. Et h\u00f8yt tall gir mange elever per l\u00e6rer, og omvendt. For ordens skyld skilles det mellom gruppest\u00f8rrelse 1 og gruppest\u00f8rrelse 2. Gruppest\u00f8rrelse 2 korrigerer for l\u00e6rere i spesialundervisning og s\u00e6rskilt norskundervisning, og er dermed et bedre m\u00e5l p\u00e5 antall elever per l\u00e6rer i den ordin\u00e6re undervisningen. Vi bruker derfor dette m\u00e5let, og sorterer for ordens skyld ogs\u00e5 ut privatskoler, som ikke mottar \u00f8remerkede midler via kommunene.\n\nHareide bruker begrepet sammenlignbare kommuner. Derfor finner vi ogs\u00e5 frem en oversikt over Statistisk sentralbyr\u00e5s (SSB) s\u00e5kalte KOSTRA-grupper. Dette er en inndeling i 15 grupper som gj\u00f8res av norske kommuner for lettere \u00e5 kunne sammenligne dem med hverandre. Siden det kan gi skjeve utslag \u00e5 sammenligne for eksempel storkommunen Bergen (277 391 innbyggere i 2016) med landets minst folkerike kommune Utsira (200 innbyggere i 2016), grupperes kommunene etter folketall og \u00f8konomi.\n\nDeretter kobler vi tabellene sammen, finner kommunen med st\u00f8rst og minst gruppest\u00f8rrelse 2 i hver KOSTRA-gruppe, og regner ut prosentvis forskjell internt i gruppa.\n\nSlik finner vi at enkelte kommunegrupper, akkurat slik som Hareide hevder, har store interne forskjeller i l\u00e6rertetthet. I gruppe 6 er forskjellen mellom Loppa og Engerdal kommuner p\u00e5 hele 449 prosent - det vil i praksis si at Engerdal har nesten fem og en halv ganger flere elevtimer pr l\u00e6rertimer i ordin\u00e6r undervisning enn Loppa kommune. For ordens skyld gj\u00f8r Faktisk.no gj\u00f8r oppmerksom p\u00e5 at sm\u00e5 endringer i elev- og l\u00e6rertall kan gi store utslag hos kommuner med f\u00e5 innbyggere.\n\nVi kontakter Nicolai Stensvik i Utdanningsforbundet. Han forteller at artikkelen Hareide viser til er oppdatert for innev\u00e6rende skole\u00e5r, men prosenttallet p\u00e5 300 fra tidligere \u00e5r er ikke oppjustert i teksten, selv om tallet n\u00e5 er h\u00f8yere.\n\nKnut Arild Hareide har alts\u00e5 dekning for enda st\u00f8rre forskjell mellom kommuner enn det han hevder i landsm\u00f8tetalen sin - fordi han ikke har tatt utgangspunkt i de seneste tallene.", "lang": "no"}