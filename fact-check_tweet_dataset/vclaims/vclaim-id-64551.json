{"title": "Nie, w wyborach na prezydenta wygrywa kandydat z wi\u0119ksz\u0105 ilo\u015bci\u0105 g\u0142os\u00f3w", "subtitle": "Po drugiej turze wybor\u00f3w prezydenckich, w kt\u00f3rych wygra\u0142 Andrzej Duda, w sieci rozgorza\u0142a dyskusja czy aby na pewno prezydent zosta\u0142 wybrany na drug\u0105 kadencj\u0119, skoro kandydat Koalicji Obywatelskiej Rafa\u0142 Trzaskowski mia\u0142 przewag\u0119 g\u0142os\u00f3w w wojew\u00f3dztwach. Twierdzenia te s\u0105 fa\u0142szywe z uwagi na to, \u017ce w Polsce o wygranej decyduje liczba g\u0142os\u00f3w, a nie przewaga kandydata w", "author": "sprawdzam.afp.com", "date": "2020-07-16T14:37:39+02:00", "vclaim_id": "vclaim-id-64551", "url": "https://sprawdzam.afp.com/nie-w-wyborach-na-prezydenta-wygrywa-kandydat-z-wieksza-iloscia-glosow", "vclaim": "Nie, w wyborach na prezydenta wygrywa kandydat z wi\u0119ksz\u0105 ilo\u015bci\u0105 g\u0142os\u00f3w\n\nPo drugiej turze wybor\u00f3w prezydenckich, w kt\u00f3rych wygra\u0142 Andrzej Duda, w sieci rozgorza\u0142a dyskusja czy aby na pewno prezydent zosta\u0142 wybrany na drug\u0105 kadencj\u0119, skoro kandydat Koalicji Obywatelskiej Rafa\u0142 Trzaskowski mia\u0142 przewag\u0119 g\u0142os\u00f3w w wojew\u00f3dztwach. Twierdzenia te s\u0105 fa\u0142szywe z uwagi na to, \u017ce w Polsce o wygranej decyduje liczba g\u0142os\u00f3w, a nie przewaga kandydata w wojew\u00f3dztwach.\n\nOstateczne wyniki wybor\u00f3w Pa\u0144stwowa Komisja Wyborcza poda\u0142a w poniedzia\u0142ek 13 lipca. Wed\u0142ug danych PKW Andrzej Duda zdoby\u0142 51,03 proc. g\u0142os\u00f3w (10 mln 440 tys.), a Rafa\u0142 Trzaskowski 48.97 proc. (10 mln 18 tys.) g\u0142os\u00f3w.\n\nMimo to u\u017cytkownicy na Facebooku zacz\u0119li wymienia\u0107 si\u0119 map\u0105 Polski, na kt\u00f3rej wida\u0107 przewag\u0119 Rafa\u0142a Trzaskowskiego, gdzie kandydat Koalicji Obywatelskiej wygra\u0142 w dziesi\u0119ciu wojew\u00f3dztwach, a Andrzej Duda w sze\u015bciu.\n\nPost pojawi\u0142 si\u0119 na Facebooku w poniedzia\u0142ek 13 lipca. Wszystko m\u00f3wi, \u017ce wygra\u0142 Rafa\u0142 Trzaskowski. Kto\u015b fa\u0142szuje wybory - czytamy na fanpage\u2019u Soku z Buraka.\n\nGrafika, kt\u00f3r\u0105 udost\u0119pniaj\u0105 mi\u0119dzy sob\u0105 internauci jest prawdziwa. Pochodzi z Wirtualnej Polski i zosta\u0142a opublikowana w poniedzia\u0142ek 13 lipca. Zosta\u0142a sporz\u0105dzona na podstawie danych z PKW z 99,84 proc. komisji.\n\nWielu u\u017cytkownik\u00f3w uwierzy\u0142o w t\u0119 informacj\u0119, czemu dali wyraz komentuj\u0105c i przekazuj\u0105c map\u0119 dalej m.in. te\u017c za po\u015brednictwem Twittera. Niekt\u00f3rzy nie kryli negatywnych emocji, wywo\u0142anych przez grafik\u0119.\n\nWygrana w wojew\u00f3dztwach nie decyduje o jego wygranej w wyborach\n\nTo, \u017ce Rafa\u0142 Trzaskowski ma przewag\u0119 w dziesi\u0119ciu wojew\u00f3dztwach, nie oznacza o jego wygranej. Wida\u0107 to, kiedy spojrzymy na bardziej szczeg\u00f3\u0142owe dane, cho\u0107by w rozbiciu na gminy. Andrzej Duda wygra\u0142 we wschodniej Polsce i w ma\u0142ych miejscowo\u015bciach, kiedy to Rafa\u0142 Trzaskowski zdoby\u0142 poparcie w du\u017cych miastach oraz na p\u00f3\u0142nocnym zachodzie Polski. Na mapie poni\u017cej wida\u0107 rozbicie na gminy z uwzgl\u0119dnieniem granic wojew\u00f3dztw.\n\nStron\u0119 po\u015bwi\u0119con\u0105 mapom o nazwie Kartografia Ekstremalna na Facebooku prowadzi Szymon Pifczyk, analityk danych. Jak m\u00f3wi, powo\u0142ywanie si\u0119 na tak og\u00f3lne grafiki mo\u017ce wprowadza\u0107 odbiorc\u00f3w w b\u0142\u0105d. \u2014 W wyborach prezydenckich liczy si\u0119 og\u00f3lna liczba g\u0142os\u00f3w, gdzie jeden g\u0142os to jeden cz\u0142owiek, a nie jedno wojew\u00f3dztwo \u2014 m\u00f3wi analityk. \u2014 Je\u015bli w ka\u017cdym z pi\u0119tnastu wojew\u00f3dztw zag\u0142osuje tylko jedna osoba, oddaj\u0105c g\u0142os tylko na jednego kandydata, a w szesnastym zag\u0142osuje szesna\u015bcie os\u00f3b, wszyscy na innego kandydata, to ten drugi kandydat wygrywa. Po prostu w tym szesnastym wojew\u00f3dztwie by\u0142a wy\u017csza frekwencja i przeg\u0142osowali ca\u0142\u0105 reszt\u0119 \u2014 t\u0142umaczy. \u2014 Ca\u0142a Polska to po prostu jeden okr\u0119g wyborczy \u2014 dodaje.\n\nPifczyk wskazuje, \u017ce inaczej jest w wyborach do Sejmu i Senatu, gdzie liczba mandat\u00f3w jest przypisana do okr\u0119g\u00f3w wyborczych na podstawie liczby ludno\u015bci.\n\n\u2014 Je\u015bli w okr\u0119gu X posz\u0142o g\u0142osowa\u0107 dziesi\u0119\u0107 os\u00f3b i wszyscy na jedn\u0105 parti\u0119, a okr\u0119g ten ma przypisanych pi\u0119\u0107 mandat\u00f3w, to te pi\u0119\u0107 mandat\u00f3w zostanie wybranych do Sejmu, nawet je\u015bli w okr\u0119gu Y (gdzie mandat\u00f3w jest tylko trzy) posz\u0142o g\u0142osowa\u0107 100 tys. os\u00f3b i wszyscy zag\u0142osowali na kandydat\u00f3w z innej partii \u2014 opowiada.\n\nPifczyk dodaje, \u017ce tak jest troch\u0119 w USA, gdzie w Senacie Stan\u00f3w Zjednoczonych ka\u017cdy stan ma dw\u00f3ch senator\u00f3w, niezale\u017cnie od liczby mieszka\u0144c\u00f3w. A wi\u0119c najmniej ludny stan Wyoming ma tak\u0105 sam\u0105 reprezentacj\u0119 jak najludniejsza Kalifornia. \u2014 Czyli 40 mln Kalifornijczyk\u00f3w nie przeg\u0142osuje 600 tys. mieszka\u0144c\u00f3w Wyoming, bo oba stany maj\u0105 po dwa mandaty \u2014 precyzuje.\n\nPolitolog Kazimierz Kik: \u2014 Polska to nie Stany Zjednoczone. Gdyby\u015bmy mieli taki system wyborczy jak w USA, to w Polsce prezydentur\u0119 wygra\u0142by Rafa\u0142 Trzaskowski.\n\nO tym, kt\u00f3ry kandydat w Polsce wygrywa wybory prezydenckie okre\u015bla artyku\u0142 292, paragraf czwarty Kodeksu Wyborczego. Poni\u017cej publikujemy zrzut ekranu:", "lang": "pl"}