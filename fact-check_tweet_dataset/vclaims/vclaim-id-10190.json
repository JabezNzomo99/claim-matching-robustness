{"title": "Nei, Meyers utvalg best\u00e5r ikke av sivil\u00f8konomer", "subtitle": "Det er ikke riktig at utvalget best\u00e5r av sivil\u00f8konomer, og ikke samfunns\u00f8konomer.", "author": "www.faktisk.no", "date": null, "vclaim_id": "vclaim-id-10190", "url": "https://www.faktisk.no/faktasjekker/67k/nei-meyers-utvalg-bestar-ikke-av-sivilokonomer", "vclaim": "Det har stormet rundt Statistisk sentralbyr\u00e5 (SSB) de siste ukene. En foresl\u00e5tt omorganisering, som rammer 25 ansatte ved byr\u00e5ets forskningsavdeling, har f\u00e5tt mange til \u00e5 reagere. De blir bedt om \u00e5 slutte som forskere, og er tilbudt jobber i SSBs statistikkavdeling. Den store debatten startet da det ble klart at omorganiseringen ville omfatte Erling Holm\u00f8y, som har forsket p\u00e5 de \u00f8konomiske konsekvensene av innvandring.\n\nStortingsrepresentant Liv Signe Navarsete i Senterpartiet ble onsdag intervjuet om tematikken i radioprogrammet Politisk kvarter p\u00e5 NRK.\n\nI programmet sier Navarsete at det er viktig \u00e5 forst\u00e5 hvorfor det n\u00e5 stormer rundt SSB. If\u00f8lge Navarsete er bakgrunnen \u00abfor alt dette\u00bb en rapport som ble laget av en arbeidsgruppe nedsatt av SSB-sjef Christine Meyer.\n\nArbeidsgruppen best\u00e5r if\u00f8lge Navarsete av sivil\u00f8konomer, ikke sosial\u00f8konomer. Sivil\u00f8konomer er bedrifts\u00f8konomer, mens sosial\u00f8konomer, i dag oftere omtalt som samfunns\u00f8konomer, unders\u00f8ker den \u00f8konomiske virksomheten i samfunnet.\n\nVi skal se n\u00e6rmere p\u00e5 den tidligere Sp-lederens p\u00e5stand om at arbeidsgruppen best\u00e5r av sivil\u00f8konomer.\n\nFaktisk.no ber Navarsate dokumentere sin p\u00e5stand. I en melding skriver Sp-politikeren at hun har hentet p\u00e5standen fra Bergens Tidende-kommentator Hans K. Mjeldes kommentar \u00abGaukungen i Ap-reiret\u00bb.\n\nHun omtaler dette som en god kommentar, som sammen med mange andre innspill, har gitt et godt bilde av hva dette egentlig handler om.\n\nLes mer her: Slik ble SSB-forskerne m\u00e5lt og funnet for lett\n\nDet er riktig at utvalget omtales i BT-kommentaren. Her st\u00e5r det blant annet at utvalget ikke har noen medlemmer fra samfunns\u00f8konomenes s\u00e5kalte jerntriangel (SSB, Finansdepartementet og UiO).\n\nDet er feil. Tre av \u00e5tte jobber i dag i SSB, \u00e9n er i dag professor ved UiO, og fem har samfunns\u00f8konomisk utdanning fra UiO.\n\nMen det st\u00e5r ikke i kommentaren at de som sitter i utvalget har bakgrunn som sivil\u00f8konomer og ikke samfunns\u00f8konomer, slik Navarsete hevder. Det er dermed ikke dekning for Navarsetes p\u00e5stand ut fra kommentaren hun selv viser til.\n\nLeder Kristin Clemet i tankesmien Civita har tidligere p\u00e5pekt feil ved Navarsetes uttalelser om SSB.\n\nUtvalget SSB-sjef Meyer nedsatte i fjor skulle se p\u00e5 organiseringen i byr\u00e5et. Mandatet til utvalget var blant annet \u00e5 finne ut av f\u00f8lgende punkter:\n\u2022 Hva b\u00f8r v\u00e6re de strategiske m\u00e5lene for forskningsvirksomheten i SSB?\n\u2022 Hva er vurderingen av dagens forskningsavdeling sett opp mot de strategiske m\u00e5lene?\n\u2022 Hvilke implikasjoner dette vil f\u00e5 for den fremtidige organiseringen av forskningsvirksomheten i SSB.\n\nTorstein Bye er utdannet samfunns\u00f8konom ved Universitetet i Oslo. Han jobber i dag som direkt\u00f8r for SSBs avdeling for \u00d8konomi, energi og milj\u00f8statistikk.\n\nPeter Fredriksson er \u00f8konomiprofessor ved Universitetet i Stockholm, og har doktorgrad fra Universitetet i Uppsala. Hans oppgitte forskningsinteresser er klassiske samfunns\u00f8konomiske temaer, som \u00f8konomi i utdanning, immigrasjon og arbeidsmarkedsmobilitet.\n\nKjetil Storesletten er utdannet sivil\u00f8konom fra Norges Handelsh\u00f8yskole, og har i tillegg en doktorgrad i samfunns\u00f8konomi fra Carnegie Mellon University.\n\nSelv om sivil\u00f8konomi inng\u00e5r i Storeslettens utdannelse, er han i dag professor i Samfunns\u00f8konomi ved UiO, med faglige interesser som omhandler kvantitativ makro\u00f8konomi, politisk \u00f8konomi, arbeidsmarked og risikodeling.\n\nDet vil med andre ord bli feil \u00e5 si at han ikke er samfunns\u00f8konom, slik Navarsete hevder om \u00f8konomene i utvalget.\n\nHilde Bj\u00f8rnland er professor i samfunns\u00f8konomi ved Handelsh\u00f8yskolen BI, og har en doktorgrad i samfunns\u00f8konomi fra Universitetet i Oslo og en mastergrad i \u00f8konometri og matematisk \u00f8konomi fra London School of Economics.\n\nTorfinn Harding har doktorgrad i \u00f8konomi fra NTNU. Han jobber i dag som f\u00f8rsteamanuensis ved NHH, og har sin ekspertise innen samfunns\u00f8konomiske omr\u00e5der som makro\u00f8konomi og utviklings\u00f8konomi.\n\nMagne Mogstad er \u00f8konomiprofessor ved University of Chicago, og har en doktorgrad i samfunns\u00f8konomi fra Universitetet i Oslo. Samme utdanning har ogs\u00e5 SSB-forsker Marte R\u00f8nning.\n\nFagforeningenes representant i utvalget, seniorr\u00e5dgiver Erik Horgen i SSB, er den eneste i utvalget som ikke har samfunns\u00f8konomisk bakgrunn. Han har mastergrad i statsvitenskap fra UiO.\n\nNavarsete hevdet at medlemmene i utvalget var sivil\u00f8konomer, ikke samfunns\u00f8konomer. Det er feil. V\u00e5r gjennomgang viser at alle medlemmene i utvalget, med ett unntak, har samfunns\u00f8konomisk bakgrunn. Den eneste i utvalget som ikke er samfunns\u00f8konom, er utdannet statsviter.", "lang": "no"}