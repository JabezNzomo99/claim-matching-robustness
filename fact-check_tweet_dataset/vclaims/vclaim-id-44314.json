{"title": "Nei, koronaviruset har ikke n\u00e5dd Norge", "subtitle": "Ryktene som spres i sosiale medier om at koronaviruset er kommet til Norge, er basert p\u00e5 forfalskede nettsider.", "author": "www.faktisk.no", "date": null, "vclaim_id": "vclaim-id-44314", "url": "https://www.faktisk.no/faktasjekker/qv1/nei-koronaviruset-har-ikke-nadd-norge", "vclaim": "Onsdag begynte det \u00e5 g\u00e5 rykter p\u00e5 sosiale medier om at det fryktede koronaviruset har kommet til Norge. If\u00f8lge ryktene skal viruset v\u00e6re p\u00e5vist b\u00e5de i Oslo, Troms\u00f8 og Stavanger.\n\n\u2013 Forel\u00f8pig har det ikke v\u00e6rt noen som har f\u00e5tt p\u00e5vist 2019-nCoV i Norge, sier Helena Eide, smittevernvakt ved FHI, til Faktisk.no torsdag morgen.\n\nDet p\u00e5st\u00e5s flere steder at en pasient med viruset ble innlagt p\u00e5 Ullev\u00e5l sykehus i Oslo allerede tirsdag kveld. Oslo universitetssykehus s\u00e5 seg onsdag kveld n\u00f8dt til \u00e5 g\u00e5 ut p\u00e5 Twitter og avvise p\u00e5standen:\n\nMange av ryktene blir spredd i form av bilder av en manipulert VG-forside. Disse bildene stammer fra Snapchat. If\u00f8lge NRK gjelder dette ogs\u00e5 p\u00e5standen om at det har blitt lagt inn en pasient med koronavirus p\u00e5 Ullev\u00e5l sykehus.\n\nFaktisk.no har identifisert en av Snapchat-kontoene den falske VG-forsiden har blitt spredd fra. Rundt klokken halv elleve 29. januar l\u00e5 det fremdeles et bilde av en slik artikkel ute i kontoens Snapchat-historie. P\u00e5 dette tidspunktet var meldingen 22 timer gammel, og den ble dermed lagt ut rundt klokken 00:30 natt til 29. januar.\n\nDet er ikke riktig at to personer er innlagt med koronavirus i Oslo.\n\nBildet som er brukt i den falske artikkelen, er fra da en ebola-smittet kvinne ankom Ullev\u00e5l sykehus i 2014.\n\nSnapchat-bildet er med andre ren bl\u00f8ff, basert p\u00e5 en manipulert VG-forside. Senere i denne faktasjekken skal vi vise hvor enkelt det er \u00e5 lage slike forfalskninger.\n\nVG sendte onsdag ut en advarsel p\u00e5 Twitter om falske Twitter-meldinger om koronaviruset:\n\nBlant dem som svarte p\u00e5 VGs advarsel, var en nyopprettet Twitter-bruker som kaller seg \u00abJulie\u00bb. Hvis en anonym konto p\u00e5 sosiale medier akkurat er opprettet og har f\u00e5 f\u00f8lgere, er det grunn til \u00e5 v\u00e6re ekstra p\u00e5 vakt.\n\n\u00abJulie\u00bb delte ogs\u00e5 et bilde av den falske VG-artikkelen. I tillegg p\u00e5sto hun at to kinesere i Troms\u00f8 var smittet av koronaviruset, at en kvinne som hadde f\u00e5tt p\u00e5vist smitte i Finland hadde reist fra Kirkenes, og at en mann var d\u00f8d i Kirkenes. Ingenting av dette er sant.\n\nFaktisk.no har fors\u00f8kt \u00e5 kontakte \u00abJulie\u00bb p\u00e5 Twitter, men ikke f\u00e5tt svar.\n\nOm kvelden 29. januar spredte den samme Snapchat-brukeren som la ut den falske VG-saken, et annet bilde av en manipulert avisartikkel. P\u00e5 bildet som er delt, ser det ut som at Stavanger Aftenblad skriver at en navngitt elev ved Bryne videreg\u00e5ende skole er smittet med koronavirus.\n\nArtikkelen (krever abonnement) som er manipulert, handler egentlig om at flere skoler i Rogaland har mottatt trusler om skoleskyting.\n\nDette bildet ser ikke ut til \u00e5 v\u00e6re laget av personen bak kontoen, siden man kan se at det er et skjermbilde av en Snapchat-melding fra en annen bruker.\n\n\u2013 Vi vet ikke hvem som st\u00e5r bak, men vi skal ha et m\u00f8te med politiet senere i dag for \u00e5 f\u00e5 oppklart saken, sier hun til Faktisk.no.\n\nP\u00e5 diskusjonsforumet Reddit lurer en bruker p\u00e5 om det stemmer at tre pasienter har f\u00e5tt p\u00e5vist viruset i Stavanger:\n\nDe falske artiklene ser alle ut til \u00e5 v\u00e6re laget p\u00e5 samme m\u00e5te. Det er nemlig enkelt \u00e5 f\u00e5 nyhetsnettsteder til \u00e5 se ut som om de melder skremmende nyheter, s\u00e6rlig hvis man bruker nettleseren Chrome.\n\nChrome har en funksjon som heter \u00abutviklermodus\u00bb. Her kan man blant annet se kildekoden til et nettsted og filene som ligger ute p\u00e5 en nettside ved hjelp av et verkt\u00f8y som kalles \u00abinspis\u00e9r element\u00bb.\n\nMan kan ogs\u00e5 endre koden som leses av ens egen nettleser, for \u00e5 teste hvordan forskjellige l\u00f8sninger virker. Dette ber\u00f8rer ikke koden p\u00e5 nettsiden, men endrer visningen i din egen nettleser.\n\nMan kan enkelt bruke utviklermodus for \u00e5 manipulere hvordan et nettsted vises p\u00e5 ens egen skjerm, slik at man kan ta skremmende bilder, som deretter kan spres i sosiale medier. Det eneste man trenger \u00e5 gj\u00f8re, er \u00e5 finne tekst- og bildeelementer i kildekoden og endre dem.\n\nVed \u00e5 g\u00e5 inn p\u00e5 NRKs nettsider i utviklermodus, kan vi f\u00e5 det til \u00e5 se ut som om rikskringkasteren har publisert en sak der Rikshospitalet sier at det er frykt for pandemi i Norge, og en annen sak der Folkehelseinstituttet bekrefter at smitten har kommet til Norge for fullt:\n\nDet er alts\u00e5 en smal sak \u00e5 lage et forfalsket bilde av NRKs nettsider, som man deretter kan dele for \u00e5 spre frykt.", "lang": "no"}