{"title": "Nei, det er ikke historisk stor motstand mot E\u00d8S", "subtitle": "M\u00e5lingen viser \u00f8kt oppslutning om E\u00d8S-avtalen", "author": "www.faktisk.no", "date": null, "vclaim_id": "vclaim-id-34462", "url": "https://www.faktisk.no/faktasjekker/AjP/nei-det-er-ikke-historisk-stor-motstand-mot-eos", "vclaim": "28. november skrev flere medier artikler om nordmenns oppslutning om medlemskap i EU og i E\u00d8S-samarbeidet. Artiklene var basert p\u00e5 en m\u00e5ling Sentio har utf\u00f8rt for blant andre Klassekampen, Nationen og Nei til EU.\n\nTittelen st\u00e5r som et sitat, men det g\u00e5r ikke fram hvem det er som sier dette. Sitatet er heller ikke \u00e5 finne igjen som en uttalelse i artikkelen. I ingressen st\u00e5r nesten det samme, men her uten sitatstrek.\n\nNettavisens omtale av m\u00e5lingen skiller seg drastisk fra hvordan Nationen og Klassekampen skriver om den samme m\u00e5lingen.\n\n\u00abNordmenn mer positive til EU og E\u00d8S\u00bb\n\nNettavisen Minerva har ogs\u00e5 p\u00e5pekt den store forskjellen i hvordan samme m\u00e5ling omtales.\n\nDet er p\u00e5standen i den opprinnelige ingressen til Nettavisen, at motstanden mot E\u00d8S aldri har v\u00e6rt sterkere, vi skal se p\u00e5 i denne faktasjekken.\n\nP\u00e5 sp\u00f8rsm\u00e5l fra Faktisk.no svarer Nettavisens nyhetsredakt\u00f8r Ren\u00e9 Svendsen at sitatet i tittelen var en uttalelse fra Sentios direkt\u00f8r Arve \u00d8stgaard.\n\nDirekt\u00f8ren bekrefter til Faktisk.no at m\u00e5lingene det vises til i de nevnte artiklene i realiteten er samme m\u00e5ling. Den gjennomf\u00f8res jevnlig og har en rekke oppdragsgivere, blant dem er Nationen, Klassekampen og Nei til EU.\n\nFaktisk.no har f\u00e5tt tilsendt de historiske tallene for Sentios m\u00e5ling av oppslutning om EU og E\u00d8S.\n\nByr\u00e5et m\u00e5ler oppslutning om E\u00d8S-avtalen ved \u00e5 stille sp\u00f8rsm\u00e5let \u00abDersom det skulle v\u00e6re folkeavstemming om E\u00d8S-avtalen i morgen, ville du da stemt ja eller nei?\u00bb. Som vi ser av grafen over n\u00e5dde E\u00d8S-motstanden et bunnpunkt n\u00e5 i november. Feilmarginen er p\u00e5 mellom 1,9 og 3,1 prosentpoeng. Nedgangen fra mai til november er dermed signifikant.\n\n\u2013 \u00abNei til E\u00d8S-avtalen\u00bb f\u00e5r 20% oppslutning. Det er ALL-TIME-LOW, skriver Sentio-Direkt\u00f8r \u00d8stgaard i en e-post.\n\nNettavisens p\u00e5stand om at \u00abaldri f\u00f8r har motstanden mot E\u00d8S v\u00e6rt sterkere\u00bb var ikke basert p\u00e5 sp\u00f8rsm\u00e5let om man er for eller mot E\u00d8S-avtalen.\n\nDe skriver i artikkelen at de baserer seg p\u00e5 sp\u00f8rsm\u00e5let \u00abSt\u00f8tter du en handelsavtale med EU i stedet for E\u00d8S-avtalen?\u00bb.\n\nP\u00e5 dette sp\u00f8rsm\u00e5let svarte 35 prosent \u00abja\u00bb, 35 prosent \u00abnei\u00bb og 31 prosent \u00abvet ikke\u00bb.\n\nDet n\u00f8yaktig samme sp\u00f8rsm\u00e5let har blitt stilt av Sentio \u00e9n gang tidligere, viser m\u00e5lingene Faktisk.no har f\u00e5tt fra Sentio og \u00abNei til EU\u00bb. Dette var i juni 2019 og da svarte 33 prosent at de st\u00f8tter handelsavtale. Fremgangen for \u00abhandelsavtale\u00bb er p\u00e5 to prosentpoeng og er ikke signifikant. Det er derfor ikke mulig \u00e5 si om det er st\u00f8rre oppslutning om handelsavtale n\u00e5 enn det var i juli.\n\nTidligere har Sentio m\u00e5lt noen andre liknende sp\u00f8rsm\u00e5l om hva folk foretrekker av handelsavtale eller E\u00d8S-medlemskap:\n\nSom vi ser var oppslutningen om en handelsavtale med EU i stedet for E\u00d8S-medlemskap betydelig h\u00f8yere i 2012 enn det er n\u00e5. Sp\u00f8rsm\u00e5lstillingen var imidlertid ikke helt den samme, s\u00e5 disse resultatene er ikke direkte sammenliknbare.\n\nDe viser likevel at motstanden mot E\u00d8S-avtalen, i forhold til en handelsavtale, har v\u00e6rt m\u00e5lt til betydelig h\u00f8yere niv\u00e5 enn det den ble m\u00e5lt til i november 2019.\n\nRundt \u00e5rsskiftet 2011/2012, da Sentio m\u00e5lte den h\u00f8ye oppslutningen om en handelsavtale, var det ogs\u00e5 rekordstor motstand mot norsk EU-medlemskap.\n\nM\u00e5neden tidligere n\u00e5dde motstanden sin topp p\u00e5 79 prosent til \u00abnei\u00bb-siden.\n\nTallene fra november 2019 er den d\u00e5rligste m\u00e5lingen for nei til EU-siden siden mai 2010.\n\n\u2013 \u00abJa til EU\u00bb f\u00e5r 27,6%. Det er den beste ja-m\u00e5lingen siden april 2011, skriver \u00d8stgaard.\n\nEtter at Faktisk.no tok kontakt og stilte sp\u00f8rsm\u00e5l om artikkelen har Nettavisen endret tittel og skrevet om deler av teksten. Tittelen \u00abNy m\u00e5ling: \u2013 Aldri v\u00e6rt mer motstand mot E\u00d8S-avtalen\u00bb er endret til \u00abNy m\u00e5ling: \u2013 Oppsiktsvekkende sterk st\u00f8tte\u00bb.\n\nNettavisen sl\u00e5r fast at det aldri f\u00f8r har v\u00e6rt mer motstand mot E\u00d8S-avtalen. De baserer dette p\u00e5 Sentios unders\u00f8kelser. Disse viser imidlertid at motstanden mot E\u00d8S er p\u00e5 et lavpunkt, dersom man m\u00e5ler ja eller nei til E\u00d8S.\n\nNettavisen viser til sp\u00f8rsm\u00e5lstillingen om handelsavtale kontra E\u00d8S. Akkurat dette har bare v\u00e6rt m\u00e5lt \u00e9n gang f\u00f8r med samme sp\u00f8rsm\u00e5lstilling. Endringen fra juni 2019 er ikke signifikant.\n\nMed en litt annen sp\u00f8rsm\u00e5lstilling har synspunktene om E\u00d8S kontra en handelsavtale blitt m\u00e5lt ved flere anledninger tidligere. I januar 2012 svarte 45 prosent at de ville valgt en handelsavtale framfor E\u00d8S-medlemskap. Det er betydelig flere enn de 35 prosentene som i november 2019 sier at de st\u00f8tter en handelsavtale.\n\nKlassekampen og Nationen skrev at oppslutningen om E\u00d8S-avtalen er h\u00f8yere enn p\u00e5 lenge. Det har de to avisene rett i.\n\nBasert p\u00e5 Sentios m\u00e5linger er det helt feil \u00e5 si at motstanden mot E\u00d8S-avtalen er historisk h\u00f8y.", "lang": "no"}