{"title": "\u00c8 proprio cos\u00ec? Dopo la Diciotti ci sono stati \u201czero sbarchi\u201d dalla Libia?", "subtitle": "Abbiamo verificato le affermazioni del ministro dell'Interno Matteo Salvini. Come stanno le cose", "author": "www.agi.it", "date": "2018-09-11T07:20+0200", "vclaim_id": "vclaim-id-37419", "url": "https://www.agi.it/fact-checking/diciotti_salvini_sbarchi_migranti-4362186/news/2018-09-11/", "vclaim": "Il ministro dell\u2019Interno e vicepremier Matteo Salvini ha scritto su Twitter l\u20198 settembre che: \u201cDa quando abbiamo bloccato una nave per 10 giorni a Catania gli arrivi dalla costa libica sono pari a zero\u201d.\n\nIl caso della nave \u201cDiciotti\u201d si \u00e8 concluso nella notte tra sabato 25 e domenica 26 agosto, quando sono sbarcati gli ultimi 137 migranti rimasti a bordo (erano infatti gi\u00e0 scesi i pi\u00f9 bisognosi di cure mediche e i minorenni).\n\nAl 6 settembre, ultimo giorno per cui era stato pubblicato il cruscotto statistico del Viminale quando Salvini ha rilasciato la sua dichiarazione, risultavano sbarcate 20.250 persone, di cui 12.322 provenienti dalla Libia. Dunque lo stesso numero di quando si era conclusa la vicenda Diciotti, come afferma Salvini.\n\nIl Viminale ci ha comunicato di non avere i dati di dettaglio, ma abbiamo contattato l\u2019Unhcr, l\u2019agenzia delle Nazioni Unite per i rifugiati, e ci hanno confermato che nelle ultime settimane si sono registrati solo \u201csbarchi autonomi\u201d, cio\u00e8 arrivi di barche direttamente sulle coste senza l\u2019intervento di navi della Marina Militare o delle Ong, provenienti o dalla Tunisia o dalla Turchia.\n\nDalla Tunisia \u2013 ci riferisce ancora l\u2019Unhcr \u2013 partono quasi esclusivamente cittadini tunisini, su barche di piccole dimensioni, e gli arrivi si concentrano soprattutto a Lampedusa, con sbarchi di 10-12 persone. Dalla Turchia partono invece barche di dimensioni maggiori, con circa 30 persone a bordo, che trasportano richiedenti asilo provenienti dal Medio Oriente (Siria, Iraq) o dall\u2019Asia (come Afghanistan, Pakistan e Bangladesh), e arrivano in Sicilia ma anche in Puglia e Calabria.\n\nCome abbiamo gi\u00e0 scritto in passato la ragione del crollo degli arrivi dalla Libia, di circa l\u201980%, \u00e8 da ricercare nelle politiche del precedente governo Gentiloni e in particolare negli accordi fatti con le milizie dall\u2019allora ministro dell\u2019Interno Marco Minniti. Non un merito dunque dell\u2019attuale esecutivo, in primo luogo, che semmai pu\u00f2 rivendicare di aver continuato una strategia che ha dato gli effetti desiderati.\n\nMa il calo a zero arrivi degli arrivi dalla Libia delle ultime due settimane \u00e8 un inedito, negli anni recenti, e dunque \u00e8 interessante capire quali siano le sue ragioni. Ne abbiamo parlato con Matteo Villa, ricercatore dell\u2019Ispi (Istituto per gli studi di politica internazionale) ed esperto di fenomeni migratori.\n\n\u201cIn secondo luogo \u2013 prosegue Villa \u2013 possiamo fare qualche considerazione sul caos che ha colpito Tripoli nelle ultime settimane. Non sono state interessate le aree di partenza dei migranti ma quelle dove questi vengono detenuti. Quindi da un lato le milizie con cui aveva fatto accordi Minniti, che controllano le partenze, continuano a tener fede ai patti, dall\u2019altro il flusso dai luoghi di detenzione a quelli di partenza si \u00e8 ridotto drasticamente. A livello generale possiamo notare che le milizie maggiormente interessate dal business della migrazione sono quelle che negli scontri recenti a Tripoli hanno preso pi\u00f9 batoste rispetto alle altre\u201d.\n\n\u201cSi pu\u00f2 poi valutare anche il calo degli arrivi in Libia da altri Paesi africani, che ha sicuramente ristretto il flusso delle partenze verso l\u2019Europa. Infine \u2013 conclude Villa \u2013 consideriamo che, e qui s\u00ec che le politiche del nuovo governo potrebbero aver avuto un impatto, \u00e8 cambiato il modo con cui i migranti dalla Libia arrivano in Italia\u201d.\n\nOvvero, spiega il ricercatore: \u201ccon la stretta sulle navi delle Ong e anche sulle missioni internazionali di soccorso, i gommoni che partono dalla costa libica non possono pi\u00f9 trasbordare i migranti su altre navi a pochi chilometri dal luogo di partenza, ma devono essere meglio attrezzati, per poter attraversare il Mediterraneo, e pare che in questo momento ci sia carenza di barche a motore in Libia\u201d.\n\nTuttavia gli elementi che potrebbero spiegare il calo a zero degli arrivi in Italia dalla Libia sono molti ed \u00e8 presto per trarre conclusioni, spiegando il fenomeno solo con la \u201clinea dura\u201d adottata dal governo nel caso Diciotti. A dire la verit\u00e0, il caso Diciotti sembra comunque entrarci poco, mentre molto pi\u00f9 rilevanti potrebbero essere lo scoppio delle violenze a Tripoli, il ruolo della guardia costiera libica, il calo degli arrivi nel Paese africano e la stretta sulle missioni di soccorso da parte del governo. Questa politica starebbe costringendo gli scafisti a impiegare pi\u00f9 risorse per ogni singola barca, riducendone cos\u00ec il numero complessivo.", "lang": "it"}