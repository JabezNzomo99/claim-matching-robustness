{"title": "Alta velocit\u00e0: quella italiana \u00e8 la migliore?", "subtitle": "", "author": "pagellapolitica.it", "date": null, "vclaim_id": "vclaim-id-10710", "url": "https://pagellapolitica.it/dichiarazioni/7158/alta-velocita-quella-italiana-e-la-migliore", "vclaim": "qui ), il Presidente del Consiglio Matteo Renzi ha parlato di diversi temi, tra cui la nuova legge sull\u2019omicidio stradale, la Salerno-Reggio Calabria e il ponte sullo Stretto di Messina. Parlando di quest\u2019ultimo, Renzi ha nominato anche la rete ad alta velocit\u00e0 italiana, definendola \u201cmeravigliosa\u201d e la \u201cmigliore al mondo\u201d e paragonandola favorevolmente anche al TGV della Francia e allo Shinkansen\n\nCome scrive l\u2019Uic, l\u2019associazione internazionale delle ferrovie, non \u00e8 semplice dare una definizione di \u201calta velocit\u00e0\u201d valida per tutto il mondo. Per l\u2019Unione Europea esiste un tentativo di definizione contenuto nell\u2019Appendice I della Direttiva 96/48/EC del luglio 1996: in essa, le linee ad alta velocit\u00e0 sono definite come quelle in cui i treni possono viaggiare ad almeno 250 km orari, per le linee costruite appositamente, o a 200 km orari per le linee preesistenti che sono state riadattate per l\u2019alta velocit\u00e0.\n\nLa stessa Uic fornisce una serie di mappe sulla diffusione dell\u2019alta velocit\u00e0 nel mondo, secondo cui il sistema di trasporto \u00e8 diffuso in 27 Paesi del mondo, oltre la met\u00e0 dei quali europei. La prima linea ad alta velocit\u00e0, tuttavia, venne costruita in Giappone e inaugurata il 1\u00b0 ottobre 1964 tra Tokyo e Osaka. Gli succedette il TGV francese tra Parigi e Lione, nel 1981.\n\nMettere a confronto il sistema ad alta velocit\u00e0 di Paesi diversi \u00e8 molto difficile. Abbiamo chiesto il parere di un esperto, il professor Paolo Beria, che insegna Pianificazione dei trasporti al Politecnico di Milano: una valutazione \u00abdipende dal punto di vista e dalle metriche che consideriamo\u00bb. Ne abbiamo prese in considerazione quattro.\n\nIn termini di pura estensione, \u00abla rete italiana non \u00e8 sicuramente la migliore\u00bb, dice Beria. Alcuni Paesi comparabili all\u2019Italia per popolazione, come la Francia o la Spagna, hanno pi\u00f9 binari di noi. Non \u00e8 facile trovare un confronto esaustivo sul tema, ma un documento dell\u2019Uic permette un primo raffronto indicativo. I dati, aggiornati al settembre 2014, sono riportati nel grafico successivo.\n\nLa Cina merita una menzione specifica, proprio per la sua rapidissima espansione: tra il 2008 e oggi nel Paese sono stati costruiti circa ventimila chilometri di linee ad alta velocit\u00e0 e nel dicembre 2012 \u00e8 stata inaugurata quella pi\u00f9 lunga del mondo, lunga 2.300 chilometri tra Pechino e Guangzhou. Alla fine del 2015, i media ufficiali hanno annunciato che circa 438 miliardi di dollari saranno investiti nel settore ferroviario nel 2016-2020, con particolare attenzione ai treni veloci. ha definito\n\nIl Gruppo FS italiano ha detto che nel 2014 le Frecce sono state utilizzate da circa 42 milioni di persone, una cifra ampiamente superata dalla sola JR Central giapponese (la principale operatrice di treni ad alta velocit\u00e0 del Paese), che nello stesso anno ha trasportato 155 milioni di persone. La rete TGV francese ha pi\u00f9 di 100 milioni di passeggeri annuali (111 milioni secondo i dati pubblicati nel 2014, ma riferiti al 2009, disponibili qui). Nonostante l\u2019ampiezza della rete spagnola, essa soffre da tempo di problemi di redditivit\u00e0 economica, e nel 2014 l\u2019operatore nazionale Renfe ha registrato poco meno di 30 milioni di passeggeri. In definitiva, la rete italiana ha un buon grado di utilizzo, ma Paesi con una storia pi\u00f9 lunga nel settore e una rete pi\u00f9 ampia hanno numeri superiori.\n\n\u00abIn quanto ai costi - dice Beria - l\u2019alta velocit\u00e0 italiana \u00e8 una delle peggiori del mondo. \u00c8 costata tantissimo al chilometro, anche tenendo conto delle particolarit\u00e0 orografiche del nostro territorio\u00bb. Secondo una ricerca italiana ripresa anche dalla Commissione Europea, il costo medio per chilometro dell\u2019alta velocit\u00e0 italiana \u00e8 di 61 milioni di euro contro i 10,2 milioni per la Parigi-Lione, i 9,8 per la Madrid-Siviglia e i 9,3 per la Tokyo-Osaka.\n\nUn settore in cui il caso italiano \u00e8 particolarmente virtuoso, secondo Beria, \u00e8 quello delle modalit\u00e0 di gestione. L\u2019Italia, dice, \u00ab \u00e8 l\u2019unico Paese in cui c\u2019\u00e8 concorrenza diretta sull\u2019alta velocit\u00e0, e questo ha dato effetti di miglioramenti di qualit\u00e0 e di prezzi\u00bb. Negli altri Paesi hanno solitamente un gestore unico per le tratte, come Renfe in Spagna e SNCF in Francia.\n\nIn conclusione, l\u2019alta velocit\u00e0 italiana ha elementi di forza ed elementi di debolezza. \u00abComplessivamente - dice Beria - \u00e8 un\u2019opera che serve molto a una parte importante del Paese. Il suo problema \u00e8 che \u00e8 costata tanto, troppo. In termini di concorrenza e di prezzi, invece, siamo un ottimo caso\u00bb.\n\nMatteo Renzi ha dichiarato che la nostra rete ad alta velocit\u00e0 \u00e8 \u00abla migliore del mondo\u00bb, citando esplicitamente i due Paesi con la tradizione pi\u00f9 consolidata nel settore come Francia e Giappone. Non \u00e8 chiaro quale metrica gli permetta di raggiungere questa conclusione, ma dando uno sguardo ai dati e sentendo il parere di un esperto si pu\u00f2 dire che questo presunto primato non \u00e8 evidente. \u201cN\u00ec\u201d per il Presidente del Consiglio.", "lang": "it"}