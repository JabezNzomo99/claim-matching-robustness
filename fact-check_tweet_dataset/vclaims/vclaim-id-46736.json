{"title": "Det er bare tre vesteuropeiske land der en st\u00f8rre andel av innbyggerne har fedme enn i Norge, ikke fire", "subtitle": "Storbritannia, Irland og Spania har mer fedme enn Norge.", "author": "www.faktisk.no", "date": null, "vclaim_id": "vclaim-id-46736", "url": "https://www.faktisk.no/faktasjekker/Kwn/det-er-bare-tre-vesteuropeiske-land-der-en-storre-andel-av-innbyggerne-har-fedme-enn-i-norge-ikke-f", "vclaim": "\u00abEn million fete nordmenn\u00bb skrev kommentator i Aftenposten, Joacim Lund, like f\u00f8r jul. \u00abEn fedmeepidemi herjer Norge. Hvorfor blir ikke det tatt mer alvorlig?\u00bb spurte Lund.\n\nI kommentaren fastsl\u00e5r han at nordmenn blir stadig tjukkere, og at sykdommene som f\u00f8lger med overvekt og fedme alene koster det norske samfunnet over 100 millioner kroner i \u00e5ret. Videre skriver Lund:\n\nEr vi nordmenn virkelig s\u00e5 tjukke som Aftenposten-kommentatoren vil ha det til? Stemmer det at det bare er fire vesteuropeiske land som har en st\u00f8rre andel innbyggere med fedme enn Norge? Det skal vi se p\u00e5 i denne faktasjekken.\n\nKroppsmasseindeks (KMI) er det vanlige m\u00e5let n\u00e5r man skal se p\u00e5 vekten i befolkningen. KMI regnes ut ved \u00e5 dele kroppsvekten p\u00e5 kvadratet av h\u00f8yden.\n\nDet vil si at en person som er 170 centimeter h\u00f8y og veier 73 kilo, har en KMI p\u00e5 litt over 25kg/m\u00b2, if\u00f8lge Folkehelseinstituttet (FHI).\n\nFor voksne personer gjelder disse grensene for fedme og overvekt:\n\u2022 Fedme: KMI p\u00e5 30 kg/m\u00b2 eller over\n\nJoacim Lund opplyser til Faktisk.no at faktaopplysningene i hans kommentar er hentet fra Menon-rapporten \u00abOvervekt og fedme i Norge\u00bb fra mai i \u00e5r. Menons kilde er tall fra Verdens helseorganisasjon (WHO) fra 2016:\n\nIf\u00f8lge WHOs tall ligger Norge p\u00e5 4. plass n\u00e5r det gjelder forekomst av fedme i utvalgte vesteuropeiske land. Det alts\u00e5 tre \u2013 og ikke fire \u2013 vesteuropeiske land som har en st\u00f8rre andel innbyggere med fedme enn Norge.\n\nLund oppdaget selv feilen da Faktisk.no kontaktet han, og opplyser at han har rettet og presisert dette i den digitale versjonen av kommentaren.\n\n\u2013 Jeg ringte Menon for \u00e5 sjekke om det er vesteuropeiske land som ikke er inkludert i figuren. De sier det bare er Hellas og Luxembourg som er utelatt, fordi det ikke finnes gode tall, skriver Lund i en e-post.\n\nIf\u00f8lge Folkehelserapporten til FHI har 15\u201320 prosent av norske barn overvekt eller fedme. Blant ungdommer er andelen rundt 25 prosent. I aldersgruppen 40\u201345 \u00e5r har 1 av 4 menn og 1 av 5 kvinner fedme.\n\nI tillegg kommer de som er overvektige. Bare 25 prosent av mennene og 40 prosent av kvinnene i Norge er normalvektige, if\u00f8lge Folkehelserapporten.\n\nAndelen voksne med fedme og overvekt har \u00f8kt i den norske befokningen de 40\u201350 siste \u00e5rene. If\u00f8lge Folkehelserapporten hadde litt over 25 prosent av mennene og 21 prosent av kvinnene i alderen 40\u201345 \u00e5r fedme i 2015\u20132016:\n\nFedme og overvekt medvirker if\u00f8lge FHI til cirka 2400 d\u00f8dsfall i Norge hvert \u00e5r. I tillegg kommer trolig mange tilfeller av hjerte- og karsykdommer, diabetes og andre kroniske sykdommer.\n\nNorske data om overvekt og fedme er hentet fra flere ulike studier. Blant disse er Barnevekststudien (8\u20139-\u00e5ringer), HUNT Helseunders\u00f8kelsene i Nord-Tr\u00f8ndelag (ungdom og voksne), Helseunders\u00f8kelsene i Troms\u00f8 (ungdom og voksne), Vernepliktsverket (unge voksne) og helseunders\u00f8kelsen SAMINOR.\n\nI de tre f\u00f8rste unders\u00f8kelsene ble vekt og h\u00f8yde m\u00e5lt av helsepersonell. Dette gir data som er mer p\u00e5litelige enn unders\u00f8kelser der personene selv rapporterer inn. Ved selvrapportering oppgis ofte for lav vekt og for stor h\u00f8yde, if\u00f8lge FHI.\n\nTallene Lund har brukt i sin kommentar stammer fra Folkehelserapporten til FHI, som igjen har hentet tall fra HUNT og Troms\u00f8unders\u00f8kelsen. Alts\u00e5 er det helsepersonell som har m\u00e5lt vekt og h\u00f8yde p\u00e5 deltakerne i unders\u00f8kelsene.\n\nIf\u00f8lge tallene som Norge har rapportert til WHO, ligger alts\u00e5 Norge p\u00e5 4. plass i Vest-Europa n\u00e5r det gjelder fedme. Ser man p\u00e5 Eurostat, som er EUs statistikkbyr\u00e5, sine tall, f\u00e5r man et helt annet resultat:\n\nIf\u00f8lge disse tallene ligger Norge helt nede p\u00e5 14. plass n\u00e5r det gjelder fedme. Her har 13,2 prosent av den norske befolkningen fedme, mot 23,1 prosent i WHOs oversikt.\n\n\u00c5rsaken til at det store avviket er at Eurostat sine tall er basert p\u00e5 selvrapportering, mens WHO sine tall er hentet inn av helsepersonell. Eurostat henter inn tall gjennom selvrapportering, noe som if\u00f8lge FHI gir mindre p\u00e5litelige data.\n\nDette skyldes at folk har en tendens til \u00e5 oppgi for stor h\u00f8yde og for lav vekt.\n\nHvordan Norge klarer seg sammenlignet med andre land n\u00e5r det gjelder fedme i befolkningen, kommer alts\u00e5 an p\u00e5 om man bruker tall fra WHO eller Eurostat. If\u00f8lge WHO ligger Norge p\u00e5 4. plass blant vesteuropeiske land, mens vi ligger p\u00e5 14. plass if\u00f8lge Eurostat.\n\nI denne faktasjekken velger vi \u00e5 legge WHOs tall til grunn siden disse er basert p\u00e5 m\u00e5linger utf\u00f8rt av helsepersonell. Disse m\u00e5lingene er langt mer n\u00f8yaktige enn n\u00e5r folk selv rapporterer inn h\u00f8yde og vekt, som er tilfelle i Eurostats unders\u00f8kelse.\n\nJoacim Lund har brukt tall fra WHO. Han blingset p\u00e5 statistikken og skrev at \u00abbare fire vesteuropeiske land har n\u00e5 st\u00f8rre andel innbyggere med fedme\u00bb, mens det riktige er at vi har tre land foran oss. P\u00e5standen er alts\u00e5 delvis riktig.", "lang": "no"}