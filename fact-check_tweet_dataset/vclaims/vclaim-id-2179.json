{"title": "Cos\u00ec l'Atac pu\u00f2 portare al dissesto finanziario del Campidoglio", "subtitle": "L'ex assessore al Bilancio Mazzillo ha ragione. Cosa dicono le carte sui 429milioni di crediti che l'azienda ha verso il Comune, e cosa accadrebbe se non pagasse", "author": "www.agi.it", "date": null, "vclaim_id": "vclaim-id-2179", "url": "https://www.agi.it/fact-checking/atac_comune_roma_mazzillo_dissesto_finanziario_commissariamento-2089927/news/2017-08-26/", "vclaim": "L\u2019ex assessore al Bilancio del Comune di Roma Andrea Mazzillo, sostituito con il livornese Lemmetti lo scorso 23 agosto, il giorno dopo ha dichiarato in un\u2019intervista a Repubblica: \u201cNella pancia dell\u2019Atac ci sono 429 milioni di crediti verso il Comune che con il concordato si rischiano di perdere. E questo non \u00e8 un elemento facilmente digeribile per i conti di Roma Capitale. Si rischia di passare dal commissariamento dell\u2019Atac a quello del Comune\u201d.\n\nIl punto dell\u2019ex assessore \u00e8 dunque che, se per Atac si avviasse una procedura di concordato, questa rischierebbe di creare grossi problemi finanziari al Comune di Roma e di esporre quest\u2019ultimo al rischio del commissariamento. Per verificare quanto affermato da Mazzillo abbiamo consultato la delibera n. 53 della Giunta Capitolina del 12 ottobre 2016, contenente il Piano di rientro del debito di Atac verso Roma Capitale, e abbiamo sentito il diretto interessato per alcuni chiarimenti.\n\nDalla delibera (scaricabile qui, cercandone gli estremi) risulta che il debito nacque prima del 2008, quando il Comune di Roma anticip\u00f2 alle aziende del trasporto pubblico locale delle somme di denaro che sarebbero dovute arrivare dalla Regione Lazio. Quando tali somme finalmente arrivarono dalla Regione, la situazione finanziaria delle societ\u00e0 di trasporto pubblico era tale che non furono in grado di restituire il dovuto al Comune. C\u2019\u00e8 insomma un ingente debito di Atac nei confronti del Comune di Roma Capitale.\n\nIl piano di rientro del debito di Atac infatti \u2013 come del resto tutte le obbligazioni contratte dall\u2019ente che viene coinvolto dalla procedura concordataria, secondo quanto previsto dalle norme della legge fallimentare (art 72 e ss, art. 169 bis - RD 267/1942) \u2013 decadrebbe e non ci sarebbe alcuna garanzia a termini di legge che Atac restituisca quei soldi al Comune di Roma, che a questo punto dovrebbe reperirli altrove appunto per sterilizzare il rischio di perdita.\n\nA quel punto, un buco di 429 milioni (i crediti verso Atac che non sarebbero pi\u00f9 coperti dal piano di rientro, decaduto per via del concordato) impedirebbe la chiusura in pareggio del rendiconto sulla gestione, determinando di fatto il dissesto finanziario del comune (ai sensi dell'art. 244 del TUEL). Inoltre, in caso di mancata approvazione dei documenti contabili, \u00e8 previsto lo scioglimento del consiglio comunale e pertanto il commissariamento dell\u2019ente (ai sensi dell'art 141 del TUEL).\n\nLa cifra quantificata da Mazzillo \u00e8 esatta e la sua affermazione su un possibile commissariamento, essendo posta in termini di \u201crischio\u201d, \u00e8 teoricamente corretta.", "lang": "it"}