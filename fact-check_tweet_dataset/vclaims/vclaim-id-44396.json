{"title": "Nei, Norge bruker ikke 800 milliarder kroner p\u00e5 bistand", "subtitle": "Norge planlegger \u00e5 bruke 39,2 milliarder p\u00e5 bistand i 2020", "author": "www.faktisk.no", "date": null, "vclaim_id": "vclaim-id-44396", "url": "https://www.faktisk.no/faktasjekker/VLa/nei-norge-bruker-ikke-800-milliarder-kroner-pa-bistand", "vclaim": "I et innlegg publisert p\u00e5 Facebook 27. januar, stilles det sp\u00f8rsm\u00e5l ved hvorfor Norge ikke har r\u00e5d til medisin mot multippel sklerose (MS), n\u00e5r det brukes 800 milliarder kroner p\u00e5 bistand.\n\nFaktisk.no har f\u00e5tt flere tips om innlegget fra personer som lurer p\u00e5 om det h\u00f8ye bel\u00f8pet kan v\u00e6re riktig. Innlegget, som er delt over 1800 ganger, ser slik ut:\n\nI denne faktasjekken skal vi se n\u00e6rmere p\u00e5 premisset for innlegget, som er at Norge bruker 800 milliarder kroner p\u00e5 bistand. Faktisk.no har fors\u00f8kt \u00e5 f\u00e5 kontakt med personen som har skrevet innlegget, men har s\u00e5 langt ikke f\u00e5tt svar.\n\nI statsbudsjettet for 2020 kan man lese at det er foresl\u00e5tt \u00e5 bruke til sammen 39,2 milliarder kroner p\u00e5 bistand i \u00e5r. Det tilsvarer knappe 5 prosent av 800 milliarder. I 2019 ble det foresl\u00e5tt \u00e5 bruke 37,8 milliarder kroner.\n\nNorad f\u00f8rer statistikk over hvor mye penger som er blitt brukt p\u00e5 norsk bistand. Denne statistikken strekker seg tilbake til 1960, og det siste tilgjengelige \u00e5ret er 2018. Her kan vi se at Norge aldri har v\u00e6rt i n\u00e6rheten av \u00e5 bruke 800 milliarder p\u00e5 bistand.\n\nI grafikken under har vi samlet sammen Norads statistikk for pengebruk p\u00e5 bistand, og lagt til de budsjetterte tallene for 2019 og 2020:\n\nHvis vi summerer opp pengebruken fra 1960 til 2018, og legger til de budsjetterte tallene for 2019 og 2020, f\u00e5r vi en sum p\u00e5 677 milliarder kroner. Dette er ogs\u00e5 mindre enn den omtalte summen p\u00e5 800 milliarder, men tallet ville nok v\u00e6rt h\u00f8yere enn 800 milliarder dersom samtlige summer ble inflasjonsjustert og regnet om i 2020-kroner.\n\nP\u00e5standen om at Norge bruker 800 milliarder kroner p\u00e5 bistand, er alts\u00e5 helt feil.", "lang": "no"}