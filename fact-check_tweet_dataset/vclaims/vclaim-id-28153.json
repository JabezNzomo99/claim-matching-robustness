{"title": "Czy st\u0119\u017cenie gaz\u00f3w cieplarnianych jest najwy\u017csze w historii?", "subtitle": "Czy st\u0119\u017cenie gaz\u00f3w cieplarnianych jest najwy\u017csze w historii? Odpowied\u017a znajdziecie w naszej analizie wypowiedzi Janusza Piechoci\u0144skiego.", "author": "demagog.org.pl", "date": null, "vclaim_id": "vclaim-id-28153", "url": "https://demagog.org.pl/wypowiedzi/czy-stezenie-gazow-cieplarnianych-jest-najwyzsze-w-historii/", "vclaim": "Czy st\u0119\u017cenie gaz\u00f3w cieplarnianych jest najwy\u017csze w historii?\n\nJanusz Piechoci\u0144ski w swojej wypowiedzi powo\u0142a\u0142 si\u0119 na dane pochodz\u0105ce z raportu \u015awiatowej Organizacji Meteorologicznej (WMO).\n\n\u015awiatowa Organizacja Meteorologiczna jest wyspecjalizowan\u0105 agend\u0105 ONZ. Ma swoj\u0105 siedzib\u0119 w Genewie. Powsta\u0142a w wyniku przekszta\u0142cenia Mi\u0119dzynarodowej Organizacji Meteorologicznej, a swoj\u0105 dzia\u0142alno\u015b\u0107 rozpocz\u0119\u0142a w 1950 roku. Koordynuje wsp\u00f3\u0142prac\u0119 w zakresie bada\u0144 z dziedziny meteorologii, hydrologii i geofizyki.\n\nRaport WMO \u201eGreenhouse Gas Bulletin\u201d sporz\u0105dzany jest corocznie. Najnowszy prezentuje dane zebrane w 2018 roku.\n\nZ danych przedstawionych w raporcie wynika, \u017ce globalne \u015brednie st\u0119\u017cenie dwutlenku w\u0119gla w 2018 roku by\u0142o na poziomie 407,8 ppm (jednostka oznacza liczb\u0119 cz\u0119\u015bci na milion, chodzi zatem o cz\u0119\u015bci tego gazu na milion cz\u0105stek wszystkich gaz\u00f3w w atmosferze). Oznacza to wzrost o 2,3 ppm w stosunku do 2017 roku. Zaobserwowano r\u00f3wnie\u017c wzrost st\u0119\u017cenia innych gaz\u00f3w cieplarnianych \u2013 w raporcie uj\u0119to dane dotycz\u0105ce metanu, freon\u00f3w, podtlenku azotu. Co wa\u017cniejsze, widoczny jest ci\u0105g\u0142y wzrost st\u0119\u017cenia gaz\u00f3w cieplarnianych.\n\nWarto\u015bci por\u00f3wnywane s\u0105 w badaniu do tych z 1750 roku (a wi\u0119c sprzed industrializacji). Przyk\u0142adowo, st\u0119\u017cenie dwutlenku w\u0119gla w 2018 roku stanowi\u0142o 147 % warto\u015bci z 1750 roku.\n\nW raporcie odnale\u017a\u0107 mo\u017cna informacj\u0119, \u017ce globalne \u015brednie st\u0119\u017cenie gaz\u00f3w cieplarnianych w 2018 roku osi\u0105gn\u0119\u0142o rekordowe warto\u015bci i to dla wszystkich badanych gaz\u00f3w: 407,8 ppm dla dwutlenku w\u0119gla, 1869 ppb (jednostka oznaczaj\u0105ca liczb\u0119 cz\u0119\u015bci na miliard) dla metanu i 331,1 ppb dla podtlenku azotu, co stanowi\u0142o odpowiednio 147, 259 i 123 % warto\u015bci z roku 1750.\n\nDlatego wypowied\u017a Janusza Piechoci\u0144skiego oceniamy jako prawd\u0119, poniewa\u017c pos\u0142uguje si\u0119 on trafnymi danymi pochodz\u0105cymi z raportu WMO.", "lang": "pl"}