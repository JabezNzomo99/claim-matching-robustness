{"title": "Nei, Brundtland, Jagland og Stoltenberg ble ikke nullskatteytere", "subtitle": "De har imidlertid betalt langt mindre skatt enn de ville gjort hvis de hadde bodd og arbeidet i Norge.", "author": "www.faktisk.no", "date": null, "vclaim_id": "vclaim-id-35374", "url": "https://www.faktisk.no/faktasjekker/NA9/nei-brundtland-jagland-og-stoltenberg-ble-ikke-nullskatteytere", "vclaim": "Den siste uka har et Facebook-innlegg med bilder av de tidligere Ap-statsministrene Gro Harlem Brundtland, Thorbj\u00f8rn Jagland, Jens Stoltenberg og kunstner Odd Nerdrum blitt mye delt. Bare fra Facebook-siden \u00abOrdet er mitt\u00bb har innlegget blitt delt over 900 ganger.\n\nI innlegget st\u00e5r det at Brundtland \u00abflyttet til Nice og ble nullskatteyter\u00bb, mens Jagland \u00abflyttet til Strasbourg og ble nullskatteyter\u00bb. Stoltenberg p\u00e5 sin side, \u00abflytter til Brussel og blir nullskatteyter\u00bb.\n\nFor Nerdrum stiller det seg annerledes, if\u00f8lge bildet. Han har f\u00e5tt en dom p\u00e5 \u00ab2 \u00e5r og 10 mnd for \u00e5 angivelig ha lurt staten for skatt\u00bb. \u00abEn regel for oss. Og en regel for deg. Hilsen Arbeiderpartiet\u00bb, konkluderer \u00abOrdet er mitt\u00bb.\n\nEr det riktig at Brundtland, Jagland og Stoltenberg ikke har betalt skatt til Norge etter at de flyttet utenlands? Det skal vi se n\u00e6rmere p\u00e5 i denne faktasjekken.\n\n\u00abOrdet er mitt\u00bb er Facebook-siden til nettstedet Lykten.no. Ved siden av \u00e5 v\u00e6re \u00abet lys i m\u00f8rket\u00bb, har Lykten.no som form\u00e5l \u00e5 v\u00e6re et alternativ til de etablerte mediene.\n\nLykten.no \u00f8nsker if\u00f8lge seg selv \u00e5 v\u00e6re et tilskudd til \u00abinformasjonskrigen\u00bb og \u00aben tenketank for nasjonalkonservativ og liberal tenking\u00bb.\n\nN\u00e5r Faktisk.no sp\u00f8r om dokumentasjon for p\u00e5standen om at de tre tidligere Ap-statsministrene flyttet til utlandet og ble nullskatteytere, f\u00e5r vi et oppgitt svar om at dette er \u00abet meme. Humor. Satire.\u00bb\n\n\u00abOrdet er mitt\u00bb merket Facebook-innlegget med \u00absatire/humor\u00bb etter at Faktisk.no tok kontakt. Men selv om bildet var ment som satire, ble det ikke oppfattet s\u00e5nn av alle. I kommentarfeltet fikk de tre eks-statsministrene karakteristikker som:\n\nAt Gro Harlem Brundtland er eller har v\u00e6rt nullskatteyter, er en utbredt oppfatning i sosiale medier. Faktisk.no har tidligere faktasjekket en p\u00e5stand om at Brundtland er nullskatteyter og oppholder seg i Nice til daglig:\n\nAllerede i 2017 kunne vi konkludere med at Brundtland verken var nullskatteyter eller oppholdt seg i Nice til daglig. Hun meldte flytting til Norge i 2013, og har siden v\u00e6rt folkeregistrert i Oslo.\n\nBrundtland gikk av som statsminister i 1996. I 1998 ble hun valgt til generaldirekt\u00f8r for Verdens helseorganisasjon (WHO) og utvandret if\u00f8lge Folkeregisteret til Sveits. I 2003 sluttet Brundtland i WHO, og \u00e5ret etter endret hun postadresse til Nice i Frankrike. Hun registrerte flytting tilbake til Norge igjen i desember 2013.\n\nI hele perioden har Brundtland skattet til Norge. If\u00f8lge Skatteetaten betalte hun i overkant av 2,3 millioner kroner i skatt mens hun bodde i utlandet.\n\nBrundtland skattet minimalt mens hun jobbet i WHO og var bosatt i Sveits. I perioden 1999\u20132003 betalte hun bare 79 000 kroner i skatt til Norge.\n\nI 2004 meldte hun flytting til Frankrike. Fra 2004 til 2013 skattet hun i overkant av 2,2 millioner kroner til Norge.\n\nDet er alts\u00e5 feil at Brundtland flyttet til Nice og ble nullskatteyter.\n\nSamtidig er det ingen tvil om at hun betalte langt mindre i skatt mens hun bodde i utlandet enn hun ville gjort hvis hun hadde bodd i Norge. Bare siden Brundtland flyttet hjem, har hun bidratt med over 4,2 millioner i statskassen.\n\nKapital gjorde en grundig gjennomgang av eks-statsministerens \u00f8konomi i 2017. Konklusjonen var at hun ikke fortjente betegnelsen \u00abnullskatteyter\u00bb, men:\n\nKapital bemerker at Brundtlands skatt gjorde et hopp i 2006 og knytter dette til VGs avsl\u00f8ring om at hun ikke hadde skattet av statsministerpensjonen sin verken i Norge eller Frankrike. Ligningsinntekten for 2006 ble endret i september 2008, noen m\u00e5neder etter VGs avsl\u00f8ring.\n\nNoen dager senere kunne Dagbladet fortelle at b\u00e5de Gro Harlem Brundtland selv og ektemannen benyttet seg av norske offentlige helsetjenester til tross for at de ikke betalte en krone i skatt til Norge. Brundtland valgte etter hvert selv \u00e5 betale for helsehjelpen hun hadde f\u00e5tt.\n\nKapital unders\u00f8kte ogs\u00e5 formuen til Brundtland, og konkluderte med at \u00abGro er s\u00f8kkrik\u00bb.\n\nThorbj\u00f8rn Jagland var statsminister fra 1996 til 1997 og tiltr\u00e5dte som generalsekret\u00e6r i Europar\u00e5det 1. oktober 2009. Han bodde og arbeidet i Strasbourg i Frankrike fram til han gikk av 18. september 2019.\n\nDet er alts\u00e5 feil at Jagland flyttet til Strasbourg og ble nullskatteyter.\n\nSelv om Jagland skattet nesten en million kroner til Norge mens han bodde i utlandet, er det ingen tvil om at han har nytt godt av en sv\u00e6rt gunstig ordning. Nettavisen innhentet opplysninger Jaglands l\u00f8nn og frynsegoder i 2018.\n\nDe siste tilgjengelige opplysningene var fra 2016, og Jagland fikk da rundt tre millioner kroner i samlet l\u00f8nnsgodtgj\u00f8relse. Han skattet ikke av l\u00f8nnen verken til Norge eller Frankrike, men betalte if\u00f8lge Europar\u00e5det en intern skatt. Hvor stor den var, \u00f8nsket Europar\u00e5det ikke \u00e5 oppgi.\n\nJagland disponerte ogs\u00e5 en herskapelig tjenestebolig i Strasbourg. Driftskostnadene for boligen var if\u00f8lge Nettavisen p\u00e5 2,6 millioner kroner i 2016.\n\nN\u00e5 som Jagland har g\u00e5tt av, f\u00e5r han if\u00f8lge Nettavisen en samlet etterl\u00f8nn p\u00e5 i underkant av tre millioner kroner over tre \u00e5r. Etter tre\u00e5rsperioden f\u00e5r han en pensjon fra Europar\u00e5det p\u00e5 rundt 400 000 kroner i \u00e5ret. Dette kommer i tillegg til pensjonen han har opptjent i Norge.\n\nJens Stoltenberg var statsminister i 2000\u20132001 og 2005\u20132013. Etter \u00e5 ha v\u00e6rt stortingsrepresentant ett \u00e5r, tiltr\u00e5dte han som generalsekret\u00e6r i Nato 1. oktober 2014.\n\nFra 2015 til 2018 betalte Stoltenberg til sammen 1,3 millioner kroner i skatt til Norge, if\u00f8lge Skatteetatens tall.\n\nDet er alts\u00e5 feil at Stoltenberg flyttet til Br\u00fcssel og ble nullskatteyter.\n\nI likhet med Brundtland og Jagland, har ogs\u00e5 Stoltenberg nytt godt av en gunstig skatteordning mens han har hatt toppvervet i Nato. Da Nettavisen skrev om generalsekret\u00e6rens l\u00f8nn i 2018, hadde han en skattefri l\u00f8nn p\u00e5 over 2,6 millioner kroner.\n\nAlle ansatte i Nato, inkludert generalsekret\u00e6ren, slipper \u00e5 skatte av l\u00f8nnen sin. Stoltenberg disponerer i tillegg en fasjonabel tjenestebolig i Br\u00fcssel, og han har en egen stab som s\u00f8rger for sikkerhet, transport og st\u00f8tte slik at han kan utf\u00f8re sin offisielle rolle.\n\nDa skattelistene for 2018 ble offentliggjort i fjor, meldte Nettavisen at Stoltenberg hadde \u00f8kt formuen sin med flere millioner. Mens han sto oppf\u00f8rt med en formue p\u00e5 dr\u00f8yt 850 000 kroner i 2017, hadde formuen \u00f8kt til 7,6 millioner \u00e5ret etter.", "lang": "no"}