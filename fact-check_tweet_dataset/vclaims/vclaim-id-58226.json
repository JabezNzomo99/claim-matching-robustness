{"title": "Jakie sk\u0142adki dla przedsi\u0119biorc\u00f3w umorzy\u0142 rz\u0105d polski, a jakie francuski?", "subtitle": "Jakie sk\u0142adki dla przedsi\u0119biorc\u00f3w umorzy\u0142 rz\u0105d polski, a jakie francuski? Zapoznaj si\u0119 z nasz\u0105 najnowsz\u0105 analiz\u0105, w kt\u00f3rej odpowiadamy na to pytanie.", "author": "demagog.org.pl", "date": null, "vclaim_id": "vclaim-id-58226", "url": "https://demagog.org.pl/wypowiedzi/jakie-skladki-dla-przedsiebiorcow-umorzyl-rzad-polski-a-jakie-francuski/", "vclaim": "Jakie sk\u0142adki dla przedsi\u0119biorc\u00f3w umorzy\u0142 rz\u0105d polski, a jakie francuski?\n\nWypowied\u017a Miros\u0142awy Nykiel uznajemy za manipulacj\u0119, poniewa\u017c rz\u0105d francuski odroczy\u0142 przedsi\u0119biorcom zap\u0142at\u0119 podatk\u00f3w, sk\u0142adek spo\u0142ecznych, czynsz\u00f3w, rachunk\u00f3w za wod\u0119, gaz i pr\u0105d. Nie umorzy\u0142 jednak tych op\u0142at, a jedynie przesun\u0105\u0142 w czasie. Rz\u0105d polski umorzy\u0142 natomiast op\u0142aty do ZUS dla firm zatrudniaj\u0105cych mniej ni\u017c dziesi\u0119cioro pracownik\u00f3w. Miros\u0142awa Nykiel w obu przypadkach u\u017cywa stwierdzenia \u201ezwalnia\u0107\u201d, co sugeruje, \u017ce wymienione wy\u017cej op\u0142aty tak\u017ce zosta\u0142y umorzone w przypadku firm francuskich.\n\nPodczas 9. posiedzenia Sejmu odby\u0142a si\u0119 debata nad projektem ustawy o szczeg\u00f3lnych instrumentach wsparcia w zwi\u0105zku z rozprzestrzenianiem si\u0119 wirusa SARS-CoV-2 (tzw. Tarcza antykryzysowa 2.0). Por\u00f3wnuj\u0105c dzia\u0142ania rz\u0105du polskiego do innych kraj\u00f3w Unii Europejskiej, Miros\u0142awa Nykiel poinformowa\u0142a, \u017ce we Francji przedsi\u0119biorcy s\u0105 zwolnieni ze wszystkich podatk\u00f3w, a tak\u017ce \u017ce koszty wynagrodze\u0144 dla pracownik\u00f3w s\u0105 tam pokrywane przez rz\u0105d. W tym samym czasie polscy przedsi\u0119biorcy mog\u0105 by\u0107 zwolnieni ze sk\u0142adek ZUS, je\u015bli zatrudniaj\u0105 do dziewi\u0119ciorga pracownik\u00f3w.\n\u2022 odroczenie podatk\u00f3w i sk\u0142adek na opiek\u0119 socjaln\u0105 do trzech miesi\u0119cy,\n\u2022 mo\u017cliwo\u015b\u0107 rozpatrzenia indywidualnego wniosku o umorzenie podatku lub roz\u0142o\u017cenie go na raty dla firm znajduj\u0105cych si\u0119 w najtrudniejszej sytuacji,\n\u2022 odroczenie pobierania czynszu, op\u0142at za wod\u0119, gaz i pr\u0105d \u2013 dla firm z sektora M\u015aP, kt\u00f3re s\u0105 w trudno\u015bciach,\n\u2022 wprowadzenie systemu cz\u0119\u015bciowego bezrobocia, gdzie przedsi\u0119biorca wyp\u0142aca pensj\u0119 w wysoko\u015bci 70 proc. wynagrodzenia, a nast\u0119pnie otrzymuje od pa\u0144stwa zwrot tych koszt\u00f3w. Do 4 kwietnia mia\u0142y z tej pomocy skorzysta\u0107 4 mln zatrudnionych,\n\u2022 oferowanie pomocy w wysoko\u015bci do 1 500 euro dla ma\u0142ych i mikroprzedsi\u0119biorstw oraz samozatrudnionych.\n\nArt. 31zo ustawy z 31 marca br. umo\u017cliwia przedsi\u0119biorcy, kt\u00f3ry zatrudnia do dziewi\u0119ciorga pracownik\u00f3w, zwolnienie z op\u0142acania sk\u0142adek ZUS przez okres trzech miesi\u0119cy. Przeg\u0142osowana 9 kwietnia ustawa o szczeg\u00f3lnych instrumentach wsparcia w zwi\u0105zku z rozprzestrzenianiem si\u0119 wirusa SARS-CoV-2 (tzw. Tarcza antykryzysowa 2.0) zwalnia przedsi\u0119biorc\u0119, kt\u00f3ry zatrudnia od 10 do 49 pracownik\u00f3w, z 50 proc. nale\u017cnych op\u0142at do ZUS. Zwolnione ze sk\u0142adek s\u0105 tak\u017ce sp\u00f3\u0142dzielnie socjalne. Ustawa czeka na podpis prezydenta.\n\nPolski rz\u0105d proponuje tak\u017ce mo\u017cliwo\u015b\u0107 odroczenia zap\u0142aty podatku, a tak\u017ce dofinansowania do wynagrodze\u0144 dla pracownik\u00f3w \u2013 je\u015bli firma odnotuje spadek obrot\u00f3w lub zmniejszy pracownikowi wymiar zatrudnienia.\n\nBior\u0105c pod uwag\u0119 powy\u017csze informacje, analizowan\u0105 wypowied\u017a oceniamy jako manipulacj\u0119. Miros\u0142awa Nykiel ma racj\u0119, m\u00f3wi\u0105c, \u017ce Polska zwalnia z op\u0142at do ZUS firmy zatrudniaj\u0105ce do dziewi\u0119ciorga pracownik\u00f3w, a Francja pokrywa koszty zatrudnienia firmom, kt\u00f3re zwr\u00f3c\u0105 si\u0119 o tak\u0105 pomoc. Nie jest jednak prawd\u0105, \u017ce Francja zwolni\u0142a firmy z op\u0142acania wszystkich podatk\u00f3w i op\u0142at, poniewa\u017c zostaj\u0105 one jedynie odroczone w czasie.", "lang": "pl"}