{"title": "Sbarchi e migranti: i numeri di Rampelli (Fdi)", "subtitle": "", "author": "pagellapolitica.it", "date": null, "vclaim_id": "vclaim-id-4748", "url": "https://pagellapolitica.it/dichiarazioni/8068/sbarchi-e-migranti-i-numeri-di-rampelli-fdi", "vclaim": "\u00abIl 70% in meno di sbarchi non significa che non siano sbarcate 120 mila persone [...] e comunque, complessivamente, sempre 600 mila immigrati clandestini sono arrivati in Italia\u00bb (-40\u2019 44\u2019\u2019)\n\nIl vicepresidente della Camera ed esponente di Fratelli d\u2019Italia Fabio Rampelli, durante una puntata della trasmissione su La7, ha affermato che, nonostante la diminuzione del 70% degli sbarchi sulle coste italiane, siano comunque arrivati 120 mila migranti - Rampelli non specifica durante quale intervallo di tempo - e un totale di 600 mila immigrati \u201cclandestini\u201d.\n\nI dati del Ministero dell\u2019Interno, aggiornati al 30 giugno 2018, riportano un calo del 76% degli sbarchi nei primi sei mesi di quest\u2019anno rispetto allo stesso periodo del 2016 e dell'80% rispetto allo stesso periodo del 2017. Per quanto riguarda gli arrivi dalla sola rotta libica, la diminuzione \u00e8 stata ancora maggiore: -84% nel confronto con il 2016 e -86% rispetto al 2017.\n\nIn numeri assoluti, gli arrivi complessivi nel 2016, anno record, sono stati 181.436, nel 2017 c\u2019\u00e8 stato un primo sostanzioso calo attestandosi a 119.369 e nel 2018, per i primi sei mesi, il totale \u00e8 di 16.585 persone.\n\nParlando di 120 mila persone sbarcate subito dopo aver menzionato il calo del 70 per cento, Rampelli sembra sottointendere che nel periodo del calo gli arrivi siano stati comunque 120 mila. Come abbiamo visto, non \u00e8 cos\u00ec: nel periodo in cui c\u2019\u00e8 stato il calo, gli arrivi sono stati circa 16 mila.\n\nIl numero che ricorda Rampelli \u00e8 quello delle persone arrivate nel solo 2017. Durante quell\u2019anno, come risulta dai grafici del Viminale, gli arrivi erano stati molto corposi - anche pi\u00f9 che nel 2016 - nei primi sei mesi dell\u2019anno, per poi calare sempre pi\u00f9 in seguito agli accordi stipulati dall\u2019allora ministro Minniti con le autorit\u00e0 libiche.\n\nRampelli parla poi di 600 mila \u201cimmigrati clandestini\u201d arrivati in Italia negli ultimi cinque anni. Il termine \u201cclandestini\u201d \u00e8 scorretto e va evitato, per essere sostituito con \u201cmigranti irregolari\u201d, come prescrive il codice deontologico dei giornalisti detto Carta di Roma (di cui ci eravamo occupati in passato, quando Matteo Salvini la defin\u00ec erroneamente \u201cun\u2019associazione buonista\u201d). Al di l\u00e0 di questo, andiamo a controllare i numeri degli arrivi via mare negli ultimi cinque anni.\n\nSecondo l\u2019UNHCR sono arrivati via mare in Italia, tra il 2014 e il 2017, 624.747 migranti (il 2014 \u00e8 il primo, negli anni recenti, in cui gli sbarchi hanno superato le 50.000 unit\u00e0). Aggiungendo i migranti arrivati via mare nei primi sei mesi del 2018, il numero totale arriva a 641.332. Poco pi\u00f9 di quanto affermato da Rampelli.\n\nAnche se questa seconda dichiarazione meriterebbe un\u2019analisi a parte, osserviamo che \u00e8 molto difficile stabilire quanti, tra quegli oltre 600 mila arrivati via mare dal 2014, siano poi rimasti in Italia. Ancora pi\u00f9 difficile sapere quanti, al momento, si trovano fuori dal sistema di accoglienza e sparsi per il territorio italiano, la situazione descritta da Rampelli. Di certo, molti degli arrivi degli ultimi anni hanno utilizzato l\u2019Italia solo come luogo di transito; inoltre, circa 170 mila persone sono oggi nel sistema di accoglienza italiano (dati di inizio aprile 2018).\n\nPer quanto riguarda il calo degli sbarchi, Rampelli parlando del 70% \u00e8 impreciso per difetto: il calo nel 2018 rispetto al 2017 \u00e8 dell\u201980%. Per quanto riguarda i 120 mila migranti la cifra \u00e8 corretta, se riferita per\u00f2 agli arrivi via mare dello scorso anno. Nel periodo del calo che cita lo stesso Rampelli immediatamente prima, gli arrivi sono stati circa 16.500.\n\nInfine, \u00e8 corretto dire che siano arrivati circa 600 mila migranti, a partire dal primo anno recente del forte aumento degli sbarchi, e cio\u00e8 il 2014. Anzi, anche questa stima di Rampelli \u00e8 per difetto: dal 2014 a oggi gli arrivi sono stati poco pi\u00f9 di 640 mila (\u00e8 per\u00f2 sbagliato dire che siano tutti o quasi tutti fuori dal sistema di accoglienza italiano, come ha fatto Rampelli poco oltre: circa 170 mila ne fanno parte e un numero imprecisato ha utilizzato l\u2019Italia solo come Paese di transito). Nel complesso, \u201cC'eri quasi\u201d per il vicepresidente della Camera.", "lang": "it"}