{"title": "Padoan sbaglia, il debito in Italia non \u00e8 un\u2019eccezione", "subtitle": "", "author": "pagellapolitica.it", "date": null, "vclaim_id": "vclaim-id-6140", "url": "https://pagellapolitica.it/dichiarazioni/7914/padoan-sbaglia-il-debito-in-italia-non-e-uneccezione", "vclaim": "\u00abVi ricordo che in tutti gli altri Paesi il debito continua a salire. Noi siamo il Paese che c\u2019ha l\u2019etichetta \u201cPaese ad alto debito\u201d: \u00e8 vero, ma \u00e8 anche il Paese in cui il debito ha smesso di salire\u00bb (7\u2019 04\u2019\u2019)\n\n\u00c8 senza dubbio vero che l\u2019Italia sia uno dei Paesi con il pi\u00f9 alto debito pubblico al mondo, in rapporto al Prodotto interno lordo. Tra i Paesi Ocse, l\u2019Italia era terza nel 2015 dietro a Giappone e Grecia. Allargando lo sguardo a tutto il mondo la situazione dell'Italia non migliora di molto, venendo superata solo dal Libano secondo la classifica del Fondo Monetario Internazionale per lo stesso anno.\n\nCome possiamo ricostruire l\u2019andamento del debito pubblico negli ultimi anni? In numeri assoluti, il totale \u00e8 fornito ogni mese dalla Banca d\u2019Italia. Le cifre a partire dalla fine del 2015 sono riassunte nel grafico successivo (quelle contrassegnate da un asterisco sono ancora provvisorie).\n\nCome sono andate le cose negli altri Paesi (partendo dal presupposto che Padoan faccia riferimento alle economie europee) \u00e8 riassunto nel grafico successivo, che riporta i dati trimestrali per le maggiori economie UE.\n\nDalla fine del 2014, come si vede, anche i principali Paesi UE hanno avuto un andamento sostanzialmente stabile. La Germania mostra addirittura un calo costante. Parziale eccezione \u00e8 rappresentata dalla Francia, che ha visto il rapporto debito/Pil aumentare di circa due punti percentuali tra primo trimestre 2015 e primo trimestre 2017.\n\nRispetto a un anno prima, la grande maggioranza dei Paesi UE hanno visto diminuire la percentuale del debito pubblico in rapporto al Pil: ben 20 Paesi su 28. Le eccezioni - riportate nella tabella finale - sono Francia, Regno Unito (un modesto +0,4%), Portogallo e Polonia, pi\u00f9 Slovacchia, Lussemburgo, Lettonia e Croazia.\n\nLe cose sono andate in modo simile in tutte le principali economie europee: un grande aumento negli anni della crisi, a cui ha fatto seguito una sostanziale stabilizzazione a partire dal 2014. La Germania, come gi\u00e0 notato, ha invertito la tendenza molto prima ed \u00e8 tornata a piegare il suo rapporto debito/Pil con costanza gi\u00e0 dal 2012.\n\nIl ministro dell\u2019Economia Pier Carlo Padoan ha dichiarato che il debito pubblico italiano \u201cha smesso\u201d di aumentare, mentre in \u201ctutti gli altri Paesi\u201d questo non \u00e8 avvenuto. \u00c8 vero che la crescita del debito italiano, in rapporto al Pil, ha subito una battuta d\u2019arresto negli ultimi anni, mentre non \u00e8 vero che l\u2019Italia sia un\u2019eccezione. Moltissimi Paesi - 20 su 28 nell\u2019UE - hanno ridotto la percentuale di indebitamento nell\u2019ultimo anno, e la dinamica italiana ha poche differenze rispetto a quelle di Spagna, Francia e Regno Unito. La dichiarazione di Padoan sottolinea con forza un\u2019eccezione italiana che non esiste: per lui un severo \u201cPinocchio andante\u201d.", "lang": "it"}