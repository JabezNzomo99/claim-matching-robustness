{"title": "Riktig at pensjonistene i 2011 mistet retten til \u00e5 forhandle om egen pensjon", "subtitle": "Har tapt kj\u00f8pekraft fire av ni \u00e5r etter pensjonsreformen.", "author": "www.faktisk.no", "date": null, "vclaim_id": "vclaim-id-58323", "url": "https://www.faktisk.no/faktasjekker/7Al/riktig-at-pensjonistene-i-2011-mistet-retten-til-a-forhandle-om-egen-pensjon", "vclaim": "Facebook-innlegget avsluttes med en oppfordring om \u00e5 dele videre, og det har mange gjort. Det opprinnelige innlegget har f\u00e5tt over 13 000 delinger, og i tillegg har et bilde av innlegget blitt mye delt.\n\nFaktisk.no har f\u00e5tt flere henvendelser fra folk som lurer p\u00e5 om det som st\u00e5r der stemmer.\n\nVi skal f\u00f8rst se p\u00e5 p\u00e5standen om at pensjonistene i 2011 mistet retten til \u00e5 forhandle om egen pensjon. Pensjonsreformen tr\u00e5dte i kraft 1. januar 2011, og bakgrunnen for reformen var et \u00f8nske om \u00e5 sikre et pensjonssystem som det var mulig \u00e5 betale for ogs\u00e5 i fremtiden.\n\nEn \u00f8kende andel eldre kombinert med h\u00f8yere pensjoner, ville f\u00f8re til en dramatisk \u00f8kning i pensjonsutgiftene i folketrygden. Utgiftene til alderspensjoner alene ble av regjeringen ansl\u00e5tt \u00e5 \u00f8ke fra seks prosent av verdiskapingen i fastlands\u00f8konomien f\u00f8r reformen ble vedtatt, til om lag 14 prosent i 2050.\n\nB\u00e5de reglene for opptjening og uttak av alderspensjon ble endret med pensjonsreformen. En annen endring var at pensjonistene ikke lenger fikk mulighet til \u00e5 forhandle om sin egen pensjon, slik de hadde kunnet gj\u00f8re f\u00f8r reformen.\n\nDa forhandlet organisasjonene til pensjonistene, de funksjonshemmede og arbeidstakerne med staten i trygdeoppgj\u00f8ret. Som regel ble det oppn\u00e5dd enighet om en vekst i pensjonene p\u00e5 rundt den gjennomsnittelige l\u00f8nnsveksten. Resultatet av trygdeoppgj\u00f8ret gikk til Stortinget, som tok den endelige beslutningen.\n\nSlik er det ikke lenger. Siden pensjonsreformen tr\u00e5dte i kraft i 2011, har alderspensjoner under utbetaling blitt regulert etter en fast oppskrift: Den gjennomsnittlige l\u00f8nnsveksten minus 0,75 prosentpoeng.\n\nDenne m\u00e5ten \u00e5 gj\u00f8re det p\u00e5, ble vedtatt av alle partier p\u00e5 Stortinget, bortsett fra Frp. Tanken bak \u00e5 underegulere pensjonene med 0,75 prosentpoeng i forhold til den gjennomsnittlige l\u00f8nnsveksten, var at pensjonistene da ville opprettholde kj\u00f8pekraften, uten \u00e5 henge med i l\u00f8nnsveksten fullt ut.\n\nDet er dette Pensjonistpartiet i Bergen viser til n\u00e5r de i Facebook-innlegget krever \u00aben slutt p\u00e5 underreguleringen av pensjonene v\u00e5re\u00bb.\n\nP\u00e5standen om at pensjonistene mistet retten til \u00e5 forhandle om egen pensjon i 2011, er alts\u00e5 helt riktig.\n\nSatsene for minste pensjonsniv\u00e5 (minstepensjon), garantipensjon og uf\u00f8retrygd blir ikke underregulert p\u00e5 samme m\u00e5te. N\u00e5r vi skriver om pensjon i denne faktasjekken, menes alts\u00e5 alderspensjoner under utbetaling (l\u00f8pende pensjoner).\n\nIstedenfor forhandlinger med staten, innkalles n\u00e5 organisasjonene til dr\u00f8ftinger med Arbeids- og sosialdepartementet om tallgrunnlaget for reguleringen. If\u00f8lge en avtale mellom regjeringen og organisasjonene er form\u00e5let med dr\u00f8ftingene:\n\nEtter at tallgrunnlaget er dr\u00f8ftet, fastsetter regjeringen hvor mye pensjonene skal reguleres med.\n\nGeneralsekret\u00e6r i Pensjonistforbundet, Harald Olimb Norman, har v\u00e6rt med p\u00e5 mange trygdeoppgj\u00f8r. Han beskriver endringen som kom i 2011 slik:\n\n\u2013 Med innf\u00f8ringen av pensjonsreformen, endret trygdeoppgj\u00f8ret karakter fra \u00e5 v\u00e6re en reell forhandling, hvor Stortinget hadde siste ord, til en dr\u00f8fting med regjeringen om tallgrunnlaget.\n\nPensjonistforbundet er den klart st\u00f8rste organisasjonen for pensjonister med sine 250 000 medlemmer. If\u00f8lge Norman har ikke pensjonistene selv hatt noen reell innvirkning p\u00e5 pensjonsutviklingen etter 2011.\n\n\u2013 Det sterkeste virkemiddelet vi har n\u00e5, er \u00e5 nekte \u00e5 undertegne dr\u00f8ftingsprotokollen. Tidligere var det opp til Stortinget \u00e5 fatte en beslutning hvis det ikke ble enighet i trygdeoppgj\u00f8ret. N\u00e5 bestemmes alt av regjeringen, sier han.\n\nTrygdeoppgj\u00f8ret gjennomf\u00f8res vanligvis i mai, men er i \u00e5r utsatt til h\u00f8sten p\u00e5 grunn av koronaepidemien. Reguleringen av alderspensjonen vil likevel gjelde fra 1. mai, if\u00f8lge regjeringen.\n\nIf\u00f8lge Pensjonistpartiet i Bergen var det Arbeiderpartiet som styrte landet da pensjonistene mistet retten til \u00e5 forhandle om egen pensjon. Det er riktig at Ap satt i regjering sammen med Sp og SV i 2011, men historien om pensjonsreformen startet flere \u00e5r f\u00f8r det.\n\nF\u00f8rst kom det det s\u00e5kalte pensjonsforliket i 2005, og en oppf\u00f8lging av det kom i 2007. Alle dav\u00e6rende partier p\u00e5 Stortinget, bortsett fra Frp, var med p\u00e5 forlikene.\n\nI desember 2018 behandlet Stortinget et forslag fra Ap, SV og Sp om \u00e5 endre m\u00e5ten \u00e5 regulere l\u00f8pende pensjoner p\u00e5. De tre partiene foreslo \u00e5 endre fra \u00e5 regulere etter l\u00f8nnsutvikling minus 0,75 prosentpoeng til \u00e5 bruke et faktisk gjennomsnitt av l\u00f8nns- og prisutvikling.\n\nDe foreslo ogs\u00e5 \u00e5 gjeninnf\u00f8re praksisen med \u00e5 legge fram trygdeoppgj\u00f8ret for Stortinget. Forslaget fikk st\u00f8tte fra MDG og R\u00f8dt, men fikk ikke flertall i Stortinget, if\u00f8lge Holder de ord.\n\nEn av \u00e5rsakene til at underregulering av pensjoner har skapt debatt, er at pensjonistene enkelte \u00e5r har tapt kj\u00f8pekraft med denne ordningen.\n\nPrisveksten har alts\u00e5 v\u00e6rt h\u00f8yere enn \u00f8kningen i pensjoner, slik at alderspensjonistene har hatt en realinntektsnedgang.\n\nAlderspensjonistene har if\u00f8lge den siste stortingsmeldingen om regulering av pensjoner hatt en realinntektsnedgang fire av \u00e5rene siden 2011. B\u00e5de i 2015, 2016, 2017 og 2018 var veksten i pensjoner lavere enn prisveksten. L\u00f8nnstakerne hadde til sammenligning en reall\u00f8nnsnedgang bare i 2016.\n\nFra 2011 til 2014 varierte realveksten i pensjoner mellom 0,9 og 2,6 prosent. Anslaget for 2019 viser en minimal realvekst p\u00e5 0,1 prosent for alderspensjonistene, mens veksten for 2020 er ansl\u00e5tt til 0,9 prosent.\n\nLes mer om realveksten i alderspensjon for ulike grupper pensjonister her:", "lang": "no"}