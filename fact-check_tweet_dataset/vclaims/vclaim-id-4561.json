{"title": "Ustawa o przemocy w rodzinie - weryfikacja wypowiedzi Andrzeja Dudy", "subtitle": "Andrzej Duda zabra\u0142 g\u0142os o tym, jakie zmiany wprowadzi\u0142a nowa ustawa o przemocy w rodzinie. Sprawdzamy, co o nowelizacji powiedzia\u0142 Andrzej Duda.", "author": "demagog.org.pl", "date": null, "vclaim_id": "vclaim-id-4561", "url": "https://demagog.org.pl/wypowiedzi/ustawa-o-przemocy-w-rodzinie-weryfikacja-wypowiedzi-andrzeja-dudy/", "vclaim": "Ustawa z dnia 10 czerwca 2010 r. o zmianie ustawy o przeciwdzia\u0142aniu przemocy w rodzinie oraz niekt\u00f3rych innych ustaw (podpisana przez Marsza\u0142ka Sejmu Bronis\u0142awa Komorowskiego wykonuj\u0105cego obowi\u0105zki Prezydenta Rzeczypospolitej Polskiej 18 czerwca 2010) wprowadzi\u0142a zapis, i\u017c pracownik socjalny ma prawo umie\u015bci\u0107 dziecko u innej osoby najbli\u017cszej, w rodzinie zast\u0119pczej lub w plac\u00f3wce opieku\u0144czo-wychowawczej w przypadku bezpo\u015bredniego zagro\u017cenia \u017cycia lub zdrowia dziecka ze wzgl\u0119du na przemoc w rodzinie (art. 1 pkt. 13). Pracownik socjalny podejmuje tak\u0105 decyzj\u0119 wsp\u00f3lnie z funkcjonariuszem policji oraz z lekarzem, ratownikiem medycznym lub piel\u0119gniark\u0105/piel\u0119gniarzem, po czym w ci\u0105gu 24 godzin musi powiadomi\u0107 o niej s\u0105d opieku\u0144czy. Rodzice lub opiekunowie, kt\u00f3rym zosta\u0142o odebrane dziecko, maj\u0105 prawo do za\u017calenia, kt\u00f3re s\u0105d musi rozpatrzy\u0107 w ci\u0105gu 24 godzin i w przypadku stwierdzenia bezzasadno\u015bci decyzji pracownika socjalnego zarz\u0105dzi\u0107 natychmiastowe przekazanie dziecka rodzicom lub opiekunom.\n\nNatomiast do ustawy z dnia 25 lutego 1964 r. \u2013 Kodeks rodzinny i opieku\u0144czy dodano w podpisanym dokumencie art. 96^1 o brzmieniu \u201cOsobom wykonuj\u0105cym w\u0142adz\u0119 rodzicielsk\u0105 oraz sprawuj\u0105cym opiek\u0119 lub piecz\u0119 nad ma\u0142oletnim zakazuje si\u0119 stosowania kar cielesnych\u201d.\n\nArtyku\u0142 48 Konstytucji RP stwierdza co prawda, i\u017c \u201crodzice maj\u0105 prawo do wychowania dzieci zgodnie z w\u0142asnymi przekonaniami\u201d, jednak dodaje nast\u0119pnie \u201cwychowanie to powinno uwzgl\u0119dnia\u0107 stopie\u0144 dojrza\u0142o\u015bci dziecka, a tak\u017ce wolno\u015b\u0107 jego sumienia i wyznania oraz jego przekonania\u201d, a artyku\u0142y 38. i 40. zapewniaj\u0105 ze strony Rzeczpospolitej Polskiej ochron\u0119 \u017cycia ka\u017cdego cz\u0142owieka oraz zakazuj\u0105 stosowania tortur, okrutnego lub poni\u017caj\u0105cego traktowania i kar cielesnych. Prawo do wychowania dzieci zgodnie z w\u0142asnymi przekonaniami obejmuje m.in. \u201cprawo do zapewnienia dzieciom wychowania i nauczania moralnego i religijnego\u201d (art. 53 ust.3), jest jednak ograniczone przez obowi\u0105zek uwzgl\u0119dnienia m.in. praw cz\u0142owieka czy r\u00f3wnie\u017c innych zapis\u00f3w Konstytucji RP, takich jak obowi\u0105zek edukacji szkolnej do 18. roku \u017cycia (art. 70), przy czym Konstytucja nie gwarantuje, i\u017c przekazywana w szkole wiedza ma by\u0107 zgodna z przekonaniami rodzic\u00f3w (punkt 3.3 wyroku Trybuna\u0142u Konstytucyjnego z dnia 27 maja 2003 r., OTK-A 2003, nr 5, poz.43).\n\nPodsumowuj\u0105c, wspomniana ustawa nada\u0142a wprawdzie pracownikom socjalnym (na podstawie wsp\u00f3lnej z policj\u0105 oraz pracownikiem ochrony zdrowia decyzji, podlegaj\u0105cej w dalszej kolejno\u015bci kontroli s\u0105dowej) prawo do odebrania dziecka jego rodzicom lub opiekunom, jednak jedynie w przypadku bezpo\u015bredniego zagro\u017cenia zdrowia lub \u017cycia dziecka, nie ograniczaj\u0105c przy tym prawa do wychowania dzieci zgodnie z \u201cw\u0142asnymi przekonaniami\u201d, kt\u00f3re to nie obejmuj\u0105 prawa do stosowania przemocy wobec nich.", "lang": "pl"}