{"title": "Man kan ikke sl\u00e5 fast at leppe-ganespalte eller manglende h\u00e5nd gir grunnlag for abort", "subtitle": "Kjell Ingolf Ropstad har delvis g\u00e5tt tilbake p\u00e5 p\u00e5standen etter \u00e5 ha f\u00e5tt opplysninger fra Medisinsk f\u00f8dselsregister.", "author": "www.faktisk.no", "date": null, "vclaim_id": "vclaim-id-12591", "url": "https://www.faktisk.no/faktasjekker/2nV/man-kan-ikke-sla-fast-at-leppe-ganespalte-eller-manglende-hand-gir-grunnlag-for-abort", "vclaim": "Debatten om endringer i abortloven har rast siden det ble klart at KrF skal forhandle om regjeringsdeltakelse med H\u00f8yre, Frp og Venstre. Nestleder i KrF, Kjell Ingolf Ropstad, er utpekt som forhandlingsleder for partiet. Et av kravene til KrF er at abortloven skal endres.\n\nUnder et intervju om dette p\u00e5 NRK Dagsrevyen uttalte Ropstad:\n\nAt Downs syndrom gir grunnlag for \u00e5 f\u00e5 innvilget abort etter uke 12, er velkjent. Mange har imidlertid reagert p\u00e5 KrF-nestlederens p\u00e5stand om at \u00abharesk\u00e5r\u00bb eller at barnet mangler en h\u00e5nd, gir grunnlag for senabort. Det som Ropstad kaller \u00abharesk\u00e5r\u00bb, omtales n\u00e5 som leppe-kjeve-ganespalte.\n\nI Norge er det selvbestemt abort fram til utgangen av 12. svangerskapsuke. Abortloven \u00a7 2c sier at abort kan skje etter dette n\u00e5r \u00abdet er stor fare for at barnet kan f\u00e5 alvorlig sykdom, som f\u00f8lge av arvelige anlegg, sykdom eller skadelige p\u00e5virkninger under svangerskapet\u00bb.\n\nDet er s\u00e6rlig denne paragrafen KrF \u00f8nsker \u00e5 endre p\u00e5. Faktisk.no har spurt Ropstad hvilken dokumentasjon han har for p\u00e5standen om at leppe-kjeve-ganespalte eller manglende h\u00e5nd gir grunnlag for abort.\n\n\u2013 Jeg har v\u00e6rt tydelig p\u00e5 at jeg refererte til beretninger fra jordm\u00f8dre da jeg kommenterte mulige \u00e5rsaker til senabort forankret i abortlovens \u00a7 2c, skriver KrF-nestlederen i en e-post.\n\n\u2013 S\u00e5 forst\u00e5r jeg det slik at Medisinsk f\u00f8dselsregister ogs\u00e5 kan oppgi leppe-ganespalte som en \u00e5rsak, men at det kan henge sammen med andre tilstander, uten at det kan leses tydelig ut fra statistikken. Jeg har uansett ikke henvist til statistiske tall eller referert spesifikt til denne statistikken.\n\nRopstad dokumenterer alts\u00e5 p\u00e5standen sin med \u00abberetninger fra jordm\u00f8dre\u00bb og understreker at han ikke har henvist til statistikk.\n\nFaktisk.no har tidligere faktasjekket en p\u00e5stand om at 90 prosent av dem som s\u00f8ker om abort etter uke 12, f\u00e5r det innvilget:\n\nP\u00e5 Politisk kvarter p\u00e5 NRK 9. november 2018 tok Ropstad selv opp p\u00e5standen han hadde kommet med p\u00e5 Dagsrevyen:\n\nDa hadde han f\u00e5tt sp\u00f8rsm\u00e5l om p\u00e5standen fra en rekke medier. Faktisk.no har spurt Ropstad om dette betyr at han g\u00e5r tilbake p\u00e5 p\u00e5standene sine. Det har vi ikke f\u00e5tt svar p\u00e5, men i et intervju med NRK beklager KrF-nestlederen at han har v\u00e6rt upresis.\n\n\u2013 Jordm\u00f8dre har kommet og sagt at dette er eksempler p\u00e5 diagnoser som har f\u00e5tt innvilget senabort, men jeg burde ha v\u00e6rt mer presis p\u00e5 at reglene er strengere enn det i dag. Jeg er glad for at en ikke f\u00e5r innvilget senabort p\u00e5 leppe-ganespalte alene, uttalte han.\n\nRopstad angrer ogs\u00e5 p\u00e5 at han brukte ordet \u00abharesk\u00e5r\u00bb istedenfor leppe-ganespalte.\n\nMedisinsk f\u00f8dselsregister (MFR) ble opprettet i kj\u00f8lvannet av talidomid-skandalen, som p\u00e5 60-tallet f\u00f8rte til at det ble f\u00f8dt tusenvis av barn med misdannelser over hele verden. Hensikten var \u00e5 f\u00e5 oversikt over mulige skader p\u00e5 fostre og forebygge disse.\n\nMFR overv\u00e5ker blant annet andelen misdannelser hos levende- og d\u00f8df\u00f8dte barn, og hos fostre som har blitt abortert etter uke 12. MRF registrerer ikke \u00e5rsaker til abort, slik Ropstad later til \u00e5 tro.\n\nAbortregisteret registrerer vedtaksgrunnlaget for innvilgede senaborter. Dermed kan man se hvilken bokstav i abortloven \u00a7 2 som er brukt som grunnlag. Det finnes imidlertid ingen nasjonal oversikt over hvilke misdannelser som ligger til grunn n\u00e5r abort er innvilget etter \u00a7 2c.\n\nDermed vet vi ikke om det finnes eksempler p\u00e5 at kvinner har f\u00e5tt innvilget senabort bare p\u00e5 grunn av leppe-kjeve-ganespalte eller manglende h\u00e5nd hos fosteret.\n\nAftenposten har innhentet tall fra tre av landets 30 abortnemnder. Verken Oslo universitetssykehus, St. Olavs hospital eller Haukeland universitetssykehus sier at de innvilger abort p\u00e5 bakgrunn av leppe-kjeve-ganespalte alene. St. Olavs hospital behandlet i perioden 2007\u201317 66 saker der fosteret hadde denne misdannelsen. 65 av fostrene hadde andre misdannelser i tillegg.\n\nI det ene tilfellet hvor fosteret ikke hadde andre misdannelser, fikk kvinnen avslag i den lokale abortnemnda, men medhold i klagenemnda. Seksjonsoverlege Torbj\u00f8rn Moe Eggeb\u00f8 ved Nasjonalt senter for fostermedisin ved St. Olavs hospital sier til Dagsavisen at han ikke kan utelukke at det kan ha v\u00e6rt andre forhold som var avgj\u00f8rende for vedtaket.\n\nAslak Syse er professor emeritus i jus ved Institutt for offentlig rett p\u00e5 Universitetet i Oslo. Han har bakgrunn som lege, har skrevet avhandlingen \u00abAbortloven: juss og verdier\u00bb, og har v\u00e6rt med p\u00e5 \u00e5 utarbeide H\u00e5ndbok for abortnemndarbeid. If\u00f8lge Syse er det tre forhold som sammen spiller inn og skal avveies n\u00e5r abortnemnda vurderer s\u00f8knader om abort etter 12. uke:\n\n\u2013 Det er en balanse mellom kvinnens \u00f8nske, alvorlighetsgraden av sykdommen hos fosteret og hvor langt hun er kommet i graviditeten.\n\nI tillegg er loven tydelig p\u00e5 at nemnda skal ta avgj\u00f8relsen i samr\u00e5d med kvinnen.\n\n\u2013 Det er ikke slik at nemnda f\u00f8rst intervjuer kvinnen, og deretter gj\u00f8r vurderingen sin p\u00e5 bakgrunn av hva hun har fortalt. Kvinnen er faktisk med p\u00e5 \u00e5 gj\u00f8re vurderingen sammen med legene, forklarer Syse.\n\nI praksis betyr dette at kvinnens \u00f8nsker og behov skal tillegges sv\u00e6rt stor vekt, ogs\u00e5 selv om \u00abkravene til grunn for innvilgelse av svangerskapsavbrudd skal \u00f8ke med svangerskapets lengde\u00bb. Det gj\u00f8r at det ikke finnes en \u00abmanual\u00bb for hvordan nemndene skal treffe sine vedtak. Alle avgj\u00f8relser m\u00e5 ta p\u00e5 individuelt grunnlag.\n\nSyse sier han aldri har h\u00f8rt om at en manglende h\u00e5nd alene skal ha v\u00e6rt en abortindikasjon:\n\n\u2013 Men dersom det hadde v\u00e6rt tilfellet, ville kvinnens \u00f8nske om abort v\u00e6re avgj\u00f8rende, sammen med lengden p\u00e5 svangerskapet, n\u00e5r nemnda skulle behandle en slik sak, forklarer han.\n\nFaktisk.no har ogs\u00e5 f\u00e5tt tips om en annen p\u00e5stand om hva som er grunnlag for \u00e5 f\u00e5 innvilget senabort. I en kronikk i Aftenposten og flere andre aviser, skriver styreleder Randi \u00d8degaard i Norsk Nettverk for Down Syndrom:\n\nHer f\u00e5r man inntrykk av at \u00e5tte aborter ble innvilget fordi fostrene hadde klumpfot, og 12 aborter ble innvilget fordi fostrene hadde leppe- og/eller ganespalte. Det er ikke riktig, if\u00f8lge Kristine Stangenes, overlege ved Medisinsk f\u00f8dselsregister:\n\n\u2013 Dersom disse tallene er hentet fra v\u00e5r tabell, er tabellen blitt lest feil. Tabellen viser ikke \u00e5rsak til innvilget senabort, forklarer hun.\n\nTabellen viser at \u00e5tte av fostrene som ble abortert hadde klumpfot, og at 12 fostre hadde leppe-ganespalte. Men ingen av dem ble if\u00f8lge Stangenes registrert bare med en av disse misdannelsene. Fostrene det er snakk om, hadde alle andre misdannelser i tillegg.\n\n\u2013 Det er vanlig \u00e5 ha flere misdannelser. Hvis det g\u00e5r galt i dannelsen av kroppen, blir det som oftest flere feil samtidig. Finner man \u00e9n misdannelse, \u00f8ker sannsynligheten for at det er flere, sier Stangenes.\n\nD\u00e9t er likevel ikke ensbetydende med at barn med klumpfot eller leppe-/ganespalte har andre misdannelser.\n\n\u2013 Her er det ingen grunn til \u00e5 spre frykt. Det er mange babyer som f\u00f8des med klumpfot uten at det er noe annet feil med dem, sier Stangenes.\n\nBare fostre som har blitt abortert p\u00e5 grunnlag av \u00a7 2c i abortloven, er med i oversikten. I 2017 ble det funnet medf\u00f8dte misdannelser hos 260 fostre, og mange av dem hadde flere typer misdannelser. I tillegg kan de ogs\u00e5 ha hatt flere misdannelser enn det som er registrert her.\n\nFaktisk.no har spurt Medisinsk f\u00f8dselsregister om det er mulig \u00e5 gj\u00f8re analyser av hvor mange aborter som er utf\u00f8rt p\u00e5 grunnlag av at fosteret bare er registrert med klumpfot, leppe-/ganespalte og manglende h\u00e5nd. Det er ikke mulig, if\u00f8lge Kari Klungs\u00f8yr, overlege ved Folkehelseinstituttet og professor ved Universitetet i Bergen.\n\n\u2013 I alle tilfeller der det er snakk om \u00e5 avbryte et svangerskap etter 12 uker, vil det v\u00e6re en helhetsvurdering som ligger til grunn. Slike helhetsvurderinger er umulig \u00e5 gjenskape p\u00e5 basis av tall i et register, skriver hun i en e-post til Faktisk.no.\n\nI tillegg bruker abortnemndene ofte ogs\u00e5 en kombinasjon av paragrafer n\u00e5r de innvilger abort. De kan for eksempel b\u00e5de bruke \u00a7 2c (fare for sykdom hos fosteret) og \u00a7 2a (belastning for kvinnens fysiske og/eller psykiske helse).\n\n\u2013 Tolkningen av dette vil v\u00e6re avhengig av helhetssituasjonen til paret som venter barn, noe som ikke kan leses ut av paragrafbruken. Har de andre funksjonshemmede barn fra f\u00f8r? Har de pleietrengende foreldre? Har en enslig kvinne som venter barn et godt eller d\u00e5rlig nettverk? forklarer Klungs\u00f8yr.\n\n\u2013 Sp\u00f8rsm\u00e5let om \u00e5rsaken til \u00e5 velge et svangerskapsavbrudd er sv\u00e6rt komplisert, og kan neppe analyseres ved bruk av tall i registre alene.\n\u2022 Bakgrunnen for Kjell Ingolf Ropstads p\u00e5stand om at senabort innvilges p\u00e5 bakgrunn av \u00abharesk\u00e5r\u00bb og manglende h\u00e5nd, var beretninger fra jordm\u00f8dre. Han kan ikke underbygge p\u00e5standen sin med statistikk.\n\u2022 Det finnes ikke en nasjonal oversikt over hvilke misdannelser som ligger til grunn for at kvinner har f\u00e5tt innvilget senabort etter \u00a7 2c i abortloven.\n\u2022 Medisinsk f\u00f8dselsregister registrerer ikke \u00e5rsaker til abort, men misdannelser hos fostre som har blitt abortert etter uke 12.\n\u2022 Et foster som er registrert med \u00e9n misdannelse, kan ha hatt andre misdannelser i tillegg. Det inneb\u00e6rer at et foster som er oppf\u00f8rt med leppe-kjeve-ganespalte, ogs\u00e5 kan ha hatt andre misdannelser.\n\u2022 N\u00e5r en kvinne f\u00e5r innvilget abort etter uke 12, er det ofte sv\u00e6rt sammensatte grunner til det.", "lang": "no"}