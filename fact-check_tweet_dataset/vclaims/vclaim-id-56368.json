{"title": "Ile stacji sanepidu zlikwidowano w czasie rz\u0105d\u00f3w PO-PSL?", "subtitle": "Ile stacji sanepidu zlikwidowano w czasie rz\u0105d\u00f3w PO-PSL? Odpowied\u017a znajdziecie w naszej analizie wypowiedzi prezydenta Andrzeja Dudy.", "author": "demagog.org.pl", "date": null, "vclaim_id": "vclaim-id-56368", "url": "https://demagog.org.pl/wypowiedzi/ile-stacji-sanepidu-zlikwidowano-w-czasie-rzadow-po-psl/", "vclaim": "Wypowied\u017a Andrzeja Dudy uznajemy za manipulacj\u0119, poniewa\u017c za rz\u0105d\u00f3w Platformy Obywatelskiej likwidacji w kilku wojew\u00f3dztwach uleg\u0142y nie stacje sanitarno-epidemiologiczne, a dzia\u0142aj\u0105ce przy nich laboratoria.\n\nCo szczeg\u00f3lnie istotne, likwidacje poszczeg\u00f3lnych oddzia\u0142\u00f3w nie wp\u0142yn\u0119\u0142y te\u017c na liczb\u0119 laboratori\u00f3w, w kt\u00f3rych obecnie wykonuje si\u0119 testy na obecno\u015b\u0107 koronawirusa, poniewa\u017c ich lista zosta\u0142a rozszerzona o dodatkowe jednostki oraz stale si\u0119 wyd\u0142u\u017ca. Nie ma na niej r\u00f3wnie\u017c cz\u0119\u015bci oddzia\u0142\u00f3w prowadz\u0105cych na co dzie\u0144 dzia\u0142alno\u015b\u0107 laboratoryjn\u0105 przy poszczeg\u00f3lnych stacjach sanitarno-epidemiologicznych.\n\nWraz z uchwaleniem ustawy z dnia 27 sierpnia 2009 roku o finansach publicznych pa\u0144stwowe jednostki bud\u017cetowe utraci\u0142y mo\u017cliwo\u015b\u0107 przeznaczania uzyskanych przez siebie dochod\u00f3w na w\u0142asne potrzeby, w tym przede wszystkim na wynagrodzenia. Na\u0142o\u017cono na nie tak\u017ce obowi\u0105zek odprowadzania do bud\u017cetu pa\u0144stwa nadwy\u017cki dochod\u00f3w w\u0142asnych. Dla wi\u0119kszo\u015bci Pa\u0144stwowych Inspekcji Sanitarnych oznacza\u0142o to powa\u017cne problemy finansowe.\n\nW tych okoliczno\u015bciach cz\u0119\u015b\u0107 wojewod\u00f3w zdecydowa\u0142o o likwidacji nierentownych laboratori\u00f3w. Problem w marcu 2013 roku zosta\u0142 szczeg\u00f3\u0142owo opisany przez portal \u201eGazety Wyborczej\u201d. Zgodnie z artyku\u0142em likwidacje mia\u0142y dotkn\u0105\u0107 7 wojew\u00f3dztw, w tym najmocniej: podkarpackiego, gdzie planowano zamkn\u0105\u0107 10 z 14 jednostek, ma\u0142opolskiego, z terenu kt\u00f3rego mia\u0142o znikn\u0105\u0107 9 z 13 plac\u00f3wek, a tak\u017ce dolno\u015bl\u0105skiego, gdzie planowano likwidacj\u0119 10 z 17 laboratori\u00f3w. Dzia\u0142alno\u015b\u0107 tych oddzia\u0142\u00f3w mia\u0142a zosta\u0107 ograniczona wy\u0142\u0105cznie do przyjmowania pr\u00f3bek.\n\nZgodnie z danymi na stronie internetowej Wojew\u00f3dzkiej Stacji Sanitarno-Epidemiologicznej w Rzeszowie na terenie wojew\u00f3dztwa podkarpackiego laboratoria funkcjonuj\u0105 obecnie w czterech miastach: Przemy\u015blu, Sandomierzu, Tarnobrzegu, a tak\u017ce w stolicy regionu. W 2013 roku likwidacji uleg\u0142y laboratoria m.in. w Ja\u015ble czy Brzozowie.\n\nJe\u015bli chodzi o Ma\u0142opolsk\u0119, na terenie wojew\u00f3dztwa zachowano tylko trzy laboratoria: w Krakowie, Tarnowie oraz Wadowicach (dwa ostatnie oficjalnie funkcjonuj\u0105 jako stacje zamiejscowe). Jako pierwsza w regionie zamkni\u0119ta zosta\u0142a plac\u00f3wka w Nowym S\u0105czu. Wed\u0142ug danych Pa\u0144stwowej Inspekcji Sanitarnej jeszcze w 2011 roku liczba czynnych laboratori\u00f3w na terenie wojew\u00f3dztwa wynosi\u0142a 11 (a nie 13, jak podawa\u0142a \u201eGazeta Wyborcza\u201d). Likwidacja laboratori\u00f3w w Ma\u0142opolsce sta\u0142a si\u0119 przedmiotem interpelacji pos\u0142anki Prawa i Sprawiedliwo\u015bci J\u00f3zefy Hrynkiewicz. W odpowiedzi Ministerstwa Zdrowia zaznaczono, \u017ce dzia\u0142ania podejmowane przez wojewod\u00f3w w celu zamkni\u0119cia plac\u00f3wek nie wynikaj\u0105 z jakichkolwiek wytycznych ministra. W tek\u015bcie czytamy r\u00f3wnie\u017c:\n\nPodobnie decyzj\u0119 o zamkni\u0119ciu wi\u0119kszo\u015bci laboratori\u00f3w uzasadnia\u0142a rzeczniczka Ma\u0142opolskiego Urz\u0119du Wojew\u00f3dzkiego w Krakowie, cytowana przez portal rynekzdrowia.pl.\n\nWbrew doniesieniom medialnym likwidacje laboratori\u00f3w nie dotkn\u0119\u0142y a\u017c tak mocno wojew\u00f3dztwa dolno\u015bl\u0105skiego. Zgodnie z wykazem dost\u0119pnym na stronie Wojew\u00f3dzkiej Stacji Sanitarno-Epidemiologicznej we Wroc\u0142awiu w regionie nadal funkcjonuje 11 plac\u00f3wek. Likwidacji uleg\u0142o jednak m.in. laboratorium w Ole\u015bnicy.\n\nDu\u017ca liczba laboratori\u00f3w znikn\u0119\u0142a r\u00f3wnie\u017c z terenu wojew\u00f3dztwa zachodniopomorskiego. Obecnie dzia\u0142alno\u015b\u0107 prowadz\u0105 tam cztery plac\u00f3wki: w Szczecinie, Kamieniu Pomorskim, Szczecinku i Koszalinie (trzy ostatnie jako oddzia\u0142y zamiejscowe). Wcze\u015bniej w regionie funkcjonowa\u0142o 11 laboratori\u00f3w. Likwidacji uleg\u0142 m.in. oddzia\u0142 w Gryfinie. Zgodnie z doniesieniami medialnymi zamkni\u0119te mia\u0142o te\u017c zosta\u0107 laboratorium w Koszalinie, jednak wicewojewoda zachodniopomorski zaprzeczy\u0142 tym informacjom. W pa\u017adzierniku 2013 roku do tematu ewentualnej likwidacji koszali\u0144skiego oddzia\u0142u odni\u00f3s\u0142 si\u0119 w interpelacji pose\u0142 PiS Czes\u0142aw Hoc. W odpowiedzi ministerstwo zaznaczy\u0142o, \u017ce propozycje wojewod\u00f3w dotycz\u0105ce zamykania laboratori\u00f3w nie maj\u0105 charakteru formalnych wniosk\u00f3w o dokonanie zmian w tre\u015bci rozporz\u0105dzenia ministra zdrowia z dnia 22 marca 2010 roku w sprawie wykazu stacji sanitarno-epidemiologicznych wykonuj\u0105cych badania laboratoryjne i pomiary ze wskazaniem obszaru. Obecnie nadal nie dokonano w nim formalnych zmian.\n\nW latach 2011-2012 zlikwidowano dzia\u0142alno\u015b\u0107 laboratorium w \u017barach w wojew\u00f3dztwie lubuskim, a w 2014 roku zamkni\u0119te zosta\u0142y r\u00f3wnie\u017c laboratoria w Mi\u0119dzyrzeczu oraz Nowej Soli. Informacja na temat znikni\u0119cia dw\u00f3ch ostatnich oddzia\u0142\u00f3w pada w odpowiedzi na interpelacj\u0119 pos\u0142anki Nowoczesnej Kamili Gasiuk-Pihowicz z marca 2016 roku. Likwidacji uleg\u0142o tam 22,5 etatu. Do tematu zamkni\u0119cia obu plac\u00f3wek odnosi\u0142a si\u0119 tak\u017ce interpelacja pos\u0142a PiS Marka Asta. Tre\u015b\u0107 odpowiedzi by\u0142a bardzo podobna do tej, kt\u00f3r\u0105 otrzyma\u0142 Czes\u0142aw Hoc. W 2011 roku w wojew\u00f3dztwie lubuskim dzia\u0142alno\u015b\u0107 laboratoryjn\u0105 prowadzi\u0142o pi\u0119\u0107 jednostek. Obecnie w regionie funkcjonuj\u0105 zaledwie 2 plac\u00f3wki: w Gorzowie Wielkopolskim i Zielonej G\u00f3rze.\n\nZamkni\u0119cia planowane by\u0142y r\u00f3wnie\u017c w wojew\u00f3dztwie \u015bwi\u0119tokrzyskim, gdzie w 2012 roku likwidacji mia\u0142y ulec laboratoria w Starachowicach, W\u0142oszczowej i Sandomierzu. Jednak z informacji Wojew\u00f3dzkiej Stacji Sanitarno-Epidemiologicznej wynika, \u017ce regionie nadal funkcjonuje sze\u015b\u0107 plac\u00f3wek znajduj\u0105cych si\u0119 w: Kielcach, Busko-Zdroju, Skar\u017cysko-Kamiennej, a tak\u017ce w Sandomierzu, W\u0142oszczowej i Starachowicach. W 2018 roku laboratoria te poszerzy\u0142y nawet zakres akredytacji w zakresie wykonywanych bada\u0144.\n\nCz\u0119\u015b\u0107 laboratori\u00f3w zlikwidowanych mia\u0142o by\u0107 tak\u017ce na Pomorzu. Chodzi o oddzia\u0142y w L\u0119borku, Tczewie i Wejherowie. Jednak jak wynika z por\u00f3wnania danych Pa\u0144stwowej Inspekcji Sanitarnej z 2011 oraz 2018 roku, w regionie nie uby\u0142o ani jedno laboratorium.\n\nLaboratorium w 2012 roku mia\u0142o znikn\u0105\u0107 r\u00f3wnie\u017c w \u0141odzi. Chodzi o oddzia\u0142 przy ulicy Przybyszewskiego. Pa\u0144stwowa Inspekcja Sanitarna nie dostarcza danych na temat dzia\u0142alno\u015bci laboratoryjnej w wojew\u00f3dztwie \u0142\u00f3dzkim przed 2012 rokiem. Jednak jak wynika z najnowszych danych, w regionie funkcjonuje obecnie sze\u015b\u0107 plac\u00f3wek powiatowych, kt\u00f3re tworz\u0105 baz\u0119 laboratoryjn\u0105 od 2003 roku. Si\u00f3dme laboratorium funkcjonuje przy stacji wojew\u00f3dzkiej.\n\nPr\u00f3bki pod k\u0105tem obecno\u015bci koronawirusa bada obecnie 157 laboratori\u00f3w. Ich lista z podzia\u0142em na wojew\u00f3dztwa dost\u0119pna jest na stronie Ministerstwa Zdrowia. Co ciekawe, nie znalaz\u0142o si\u0119 na niej wiele z oficjalnych laboratori\u00f3w dzia\u0142aj\u0105cych przy sanepidach, przyk\u0142adowo wspomniane ju\u017c plac\u00f3wki w Tarnowie i Wadowicach. Zamiast tego w wojew\u00f3dztwie ma\u0142opolskim \u2013 obok 8 oddzia\u0142\u00f3w z Krakowa \u2013 testy wykonywane s\u0105 w Brzesku, D\u0105browie Tarnowskiej i Chrzanowie.\n\nLista tzw. \u201eLaboratorium COVID\u201d jest stale aktualizowana. Jeszcze 30 marca by\u0142o na niej zaledwie 49 jednostek.\n\nBy prowadzi\u0107 testy pod k\u0105tem koronawirusa, laboratorium musi spe\u0142nia\u0107 okre\u015blone kryteria (dotycz\u0105ce m.in. personelu i wyposa\u017cenia), a tak\u017ce z\u0142o\u017cy\u0107 w Ministerstwie Zdrowia odpowiedni wniosek.\n\nFunkcjonowanie tzw. sanepidu regulowane jest ustaw\u0105 z dnia 14 marca 1985 roku. Zgodnie z ni\u0105 zadania Inspekcji wykonuj\u0105 nast\u0119puj\u0105ce organy:\n\u2022 pa\u0144stwowy wojew\u00f3dzki inspektor sanitarny, jako organ rz\u0105dowej administracji w ramach ka\u017cdego z 16 wojew\u00f3dztw,\n\u2022 pa\u0144stwowy powiatowy inspektor sanitarny \u2013 obszar jego dzia\u0142ania mo\u017ce obejmowa\u0107 kilka powiat\u00f3w,\n\u2022 pa\u0144stwowy graniczny inspektor sanitarny dla obszar\u00f3w przej\u015b\u0107 granicznych drogowych, kolejowych, lotniczych, rzecznych i morskich, port\u00f3w lotniczych i morskich oraz jednostek p\u0142ywaj\u0105cych na obszarze w\u00f3d terytorialnych.\n\nW 2019 roku wprowadzono zmian\u0119 polegaj\u0105c\u0105 na \u201eodzespoleniu\u201d Pa\u0144stwowej Inspekcji Sanitarnej na szczeblu powiatu. Tym samym pa\u0144stwowy powiatowy inspektor sanitarny sta\u0142 si\u0119 organem zespolonej administracji rz\u0105dowej w wojew\u00f3dztwie. Cho\u0107 GIS stwierdzi, \u017ce te \u201ezmiany stanowi\u0105 odpowied\u017a na postulowan\u0105 zar\u00f3wno przez organizacje zwi\u0105zkowe, organy Pa\u0144stwowej Inspekcji Sanitarnej jak i zwi\u0105zki pracodawc\u00f3w, potrzeb\u0119 przekszta\u0142cenia struktury organizacyjnej Pa\u0144stwowej Inspekcji Sanitarnej\u201d, nowelizacj\u0119 skrytykowa\u0142a m.in. \u015bl\u0105ska Solidarno\u015b\u0107. Jak czytamy:\n\nNa terenie kraju funkcjonuje 318 powiatowych stacji sanitarno-epidemiologicznych, 16 stacji wojew\u00f3dzkich i 10 stacji granicznych. Wykaz jednostek dost\u0119pny jest tutaj. Ich liczba nie zmieni\u0142a si\u0119 od 2009 roku, kiedy w\u0142adz\u0119 obejmowa\u0142 rz\u0105d przywo\u0142anego przez Andrzeja Dud\u0119 Donalda Tuska.\n\nUby\u0142o natomiast dzia\u0142aj\u0105cych przy sanepidach laboratori\u00f3w. Decyzj\u0119 o ich likwidacji podejmowane by\u0142y przez wojewod\u00f3w. Wydarzenia te nie maj\u0105 te\u017c bezpo\u015bredniego prze\u0142o\u017cenia na obecn\u0105 sytuacj\u0119 zwi\u0105zan\u0105 z pandemi\u0105 COVID-19, poniewa\u017c laboratoria wykonuj\u0105ce testy na obecno\u015b\u0107 choroby dobierane s\u0105 niezale\u017cnie od listy plac\u00f3wek oficjalnie funkcjonuj\u0105cych przy poszczeg\u00f3lnych sanepidach. Z tych powod\u00f3w wypowied\u017a prezydenta Andrzeja Dudy oceniamy jako manipulacj\u0119.", "lang": "pl"}