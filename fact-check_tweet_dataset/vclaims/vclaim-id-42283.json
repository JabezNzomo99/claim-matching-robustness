{"title": "Renzi esagera i risultati sull\u2019occupazione dei governi Pd", "subtitle": "", "author": "pagellapolitica.it", "date": null, "vclaim_id": "vclaim-id-42283", "url": "https://pagellapolitica.it/dichiarazioni/8187/renzi-esagera-i-risultati-sulloccupazione-dei-governi-pd", "vclaim": "In quell\u2019occasione, l\u2019attuale senatore del Partito Democratico ha parlato anche dei risultati sull\u2019occupazione registrati durante i governi di centrosinistra. Ha dichiarato che \u00abin Europa i posti di lavoro sono aumentati da 160 a 164 milioni tra il 2014 e il 2018\u00bb. Secondo Renzi, \u00abdi questi 4 milioni di aumento\u00bb, 1,2 milioni venivano dall\u2019Italia.\n\nMa \u00e8 davvero cos\u00ec? Abbiamo verificato e l\u2019ex segretario del Pd esagera.\n\nGli stessi dati Eurostat mostrano che nel nostro Paese, tra il 2014 e i primi 9 mesi dello scorso anno, gli occupati sono aumentati da circa 22 milioni a 23,3 milioni. La crescita \u00e8 di 1,3 milioni (+5,9 per cento) di occupati.\n\nSecondo l\u2019ex presidente del Consiglio, il nostro Paese avrebbe pesato del 30 per cento sulla crescita del numero degli occupati europei in questo periodo. In realt\u00e0, sia che si consideri un aumento di 16,5 milioni di occupati (Unione europea) o di 11 milioni (Eurozona), l\u2019Italia ha pesato molto di meno: un dodicesimo nel primo caso, un ottavo nel secondo.\n\nNel presentare il suo nuovo libro, Matteo Renzi ha rivendicato i risultati sull\u2019occupazione ottenuti dai precedenti governi a guida Pd. Secondo l\u2019ex presidente del Consiglio, \u00abin Europa i posti di lavoro sono aumentati da 160 a 164 milioni tra il 2014 e il 2018. Di questi 4 milioni di aumento 1,2 viene dall\u2019Italia\u00bb. Questa dichiarazione \u00e8 per\u00f2 sbagliata, per almeno due motivi.\n\nInnanzitutto, Renzi confonde \u2013 come gi\u00e0 fatto in passato, anche da altri politici \u2013 i posti di lavoro con gli occupati. In secondo luogo, l\u2019aumento dell\u2019occupazione registrato nel continente \u00e8 maggiore rispetto a quello indicato nella frase, sia che si consideri l\u2019Europa (+16,5 milioni di occupati) e l\u2019Eurozona (+11 milioni di occupati).\n\nTra il 2014 e i primi 9 mesi del 2018, l\u2019occupazione italiana \u00e8 effettivamente cresciuta di circa 1,2 milioni di unit\u00e0, ma il peso di questo dato sul totale europeo \u00e8 minore di quello indicato dall\u2019attuale senatore del Pd.", "lang": "it"}