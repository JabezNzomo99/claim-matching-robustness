{"title": "Davvero Di Maio aveva i numeri sul dl Dignit\u00e0 una settimana prima della pubblicazione?", "subtitle": "Abbiamo controllato le dichiarazioni del presidente dell'Inps\u00a0Tito Boeri", "author": "www.agi.it", "date": "2018-07-20T18:29+0200", "vclaim_id": "vclaim-id-5310", "url": "https://www.agi.it/fact-checking/decreto_dignit_di_maio_boeri-4181430/news/2018-07-20/", "vclaim": "Con queste parole Boeri ha di fatto risposto a quanto affermato dal ministro del Lavoro e dello Sviluppo economico, Luigi Di Maio, lo scorso 14 luglio in un video diffuso sui social. Qui Di Maio sosteneva che: \u201cquel numero [gli ottomila posti di lavoro che si perderebbero in un anno a causa del d.l. Dignit\u00e0, ndR] (\u2026) ci tengo a dirvi che \u00e8 apparso nella relazione tecnica al decreto la notte prima che si inviasse il decreto al Presidente della Repubblica\u201d.\n\nDunque Di Maio sostiene che il numero sia \u201capparso\u201d nella notte tra 11 e 12 luglio. Boeri invece afferma che fosse a disposizione del ministro gi\u00e0 dalla settimana precedente.\n\nLa Stampa ha ottenuto in esclusiva, e pubblicato, le carte che dimostrano che ha ragione Boeri. Si tratta della mail inviata dall\u2019Inps all\u2019ufficio legislativo del ministero del Lavoro e una pagina \u2013 quella rilevante\u2013 della relazione tecnica allegata a tale mail.\n\nIn base a questi documenti possiamo verificare che la relazione tecnica \u00e8 stata inviata via posta certificata il 6 luglio, dunque circa una settimana prima che il decreto fosse trasmesso al Quirinale. Non solo. Nella relazione inviata in allegato il 6 luglio era gi\u00e0 perfettamente chiaro il numero della discordia, di ottomila occupati a tempo determinato in meno all\u2019anno.\n\nL\u2019affermazione di Tito Boeri \u00e8 corretta e supportata da prove documentali. L\u2019affermazione, di segno contrario, di Luigi Di Maio appare invece del tutto priva di fondamento: il numero non \u00e8 stato infilato da alcuna \u201cmanina\u201d ma era presente nei documenti a sua disposizione da una settimana.", "lang": "it"}