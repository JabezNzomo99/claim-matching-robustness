{"title": "Man kan ikke sl\u00e5 fast at elgkalv ble drept av ulv ved Sognsvann i Oslo", "subtitle": "Det er ikke p\u00e5vist DNA fra ulv p\u00e5 stedet. Statens naturoppsyn kan heller ikke si hva slags dyr som har spist elgen.", "author": "www.faktisk.no", "date": null, "vclaim_id": "vclaim-id-11044", "url": "https://www.faktisk.no/faktasjekker/5nk/man-kan-ikke-sla-fast-at-elgkalv-ble-drept-av-ulv-ved-sognsvann-i-oslo", "vclaim": "Mandag 1. oktober meldte lokalavisen Nordre Aker Budstikke i Oslo at en nesten helt oppspist elgkalv var funnet i skogen mellom Sognsvann og Ullev\u00e5lseter i Nordmarka. Ekspertene er helt sikre p\u00e5 at elgkalven ble drept av ulv, meldte avisen.\n\nElgkalven ble funnet av en elgjeger som varslet Viltnemnda i Bymilj\u00f8etaten, som unders\u00f8kte kadaveret. De fastslo at elgen ble drept av ulv, if\u00f8lge avisen.\n\nAvisen har bare intervjuet \u00e9n navngitt kilde, Tore Wendt Jonassen i Viltnemnda. Han er blant annet sitert p\u00e5 f\u00f8lgende:\n\n\u2013 De knusningsskadene vi ser p\u00e5 den er det bare ulv som kan for\u00e5rsake, ikke hund.\n\n\u2013 Vi har fastsl\u00e5tt at dette helt sikkert har v\u00e6rt et ulveangrep p\u00e5 elgkalv. Dessuten har den blitt spist nesten helt opp p\u00e5 et par dager. Det er det ogs\u00e5 bare ulven som kan f\u00e5 til, \u00e5 spise 50 kilo elgkj\u00f8tt p\u00e5 s\u00e5 kort tid.\n\nWendt Jonassen forteller ogs\u00e5 at elgen hadde store bittskader, at flere ribbein var kuttet tvers av, helt inn til ryggraden og at den hadde bittskader i bakbeina, som skal v\u00e6re typisk jaktmetode for ulven.\n\nArtikkelen i Nordre Aker Budstikke ble sitert med lignende titler p\u00e5 Aftenposten.no, Dagbladet.no, Nettavisen.no og Bondebladet.\n\nNRK \u00d8stlandssendingen la ut en melding om funnet i nyhetsstudioet sitt.\n\nEr det sant at det er fastsl\u00e5tt med sikkerhet at det var ulv som drepte og spiste elgkalven?\n\nFaktisk.no tar kontakt med redakt\u00f8r Karl Andreas Kjelstrup i Nordre Aker Budstikke og ber om dokumentasjon for p\u00e5standen.\n\n\u2013 Sitatene i saken du viser til er sitatsjekket av intervjuobjektene. Tore Wendt Jonassen er hovedkilde i saken. Kadaveret var unders\u00f8kt av Viltnemndas folk i Bymilj\u00f8etaten, som var entydige i konklusjonen. Bildet av elgen var forelagt Rovviltkontakten i Statens naturoppsyn, Oslo og Akershus, som konkluderte med det samme, svarer redakt\u00f8r Karl Andreas Kjelstrup, som skrev saken.\n\nRovviltkontakten som vurderte skadene p\u00e5 elgen i tillegg til Wendt Jonassen, er ikke navngitt. Redakt\u00f8ren husker ikke lenger hva han heter.\n\nVar sikker p\u00e5 at det var ulv\n\nTore Wendt Jonassen, hovedkilden til Nordre Aker Budstikke, er fallviltjeger i Bymilj\u00f8etaten som rykker ut ved tilkalling ved funn av skadet vilt.\n\n\u2013 Jeg har mange \u00e5rs erfaring som elgjeger, har v\u00e6rt p\u00e5 kurs og kjenner til hvordan rovdyr dreper. Elgen m\u00e5 ha v\u00e6rt drept av ulv, basert p\u00e5 bittskadene i skjelettet, og jeg forsto rovviltkontakten i Statens naturoppsyn slik at han var enig med meg i det, sier Wendt Jonassen til Faktisk.no.\n\nHos Statens naturoppsyn (SNO) f\u00e5r Faktisk.no opplyst at det var Hans Petter Klokkerengen som ble konsultert. Han er rovviltkontakt hos SNO i Romerike.\n\n\u2013 Jeg var ikke p\u00e5 stedet, men s\u00e5 p\u00e5 bildene som jeg fikk tilsendt sammen med min sjef Jan Huseklepp Wilberg. Det lignet p\u00e5 ulv, men vi konkluderte ikke med hva som var d\u00f8ds\u00e5rsaken til elgkalven. Det gj\u00f8r vi vanligvis ikke heller p\u00e5 vilt, fordi det ikke er noen erstatning \u00e5 hente, forklarer han.\n\n\u2013 Rovviltkontakter rykker vanligvis bare ut n\u00e5r det er husdyr som blir funnet med mistanke om at de er drept av rovdyr, sier Klokkerengen.\n\nJan Huseklepp Wilberg er seniorr\u00e5dgiver i rovviltseksjonen med fagansvar for ulv i Statens naturoppsyn i Milj\u00f8direktoratet. Han avviser at de kunne konkludere med hva som var \u00e5rsaken til at elgkalven d\u00f8de.\n\n\u2013 Jeg og rovviltkontakt Klokkerengen i Eidsvoll vurderte bildet av elgskrotten. Vi var enig om at det var umulig \u00e5 konkludere sikkert om d\u00f8ds\u00e5rsaken fordi det bare var en reingnagd beingrind.\n\nHan utelukker likevel ikke at denne elgen er tatt av ulv.\n\nNormalt m\u00e5 en ha et relativt intakt dyr for \u00e5 kunne fastsl\u00e5 d\u00f8ds\u00e5rsak sikkert. Bare da kan man se hvor eventuelle bitt er satt p\u00e5 dyret og om det er drept av rovdyr, forklarer Huseklepp Wilberg.\n\nSkader som er p\u00e5f\u00f8rt et dyr som lever, vil gi bl\u00f8dninger i vev. Det er viktig for \u00e5 fastsl\u00e5 om det for eksempel er rovdyr som har drept dyret.\n\nP\u00e5 et relativt intakt dyr kan man ogs\u00e5 fastsl\u00e5 hvilken rovdyrart som eventuelt har angrepet. I \u00abh\u00e5ndbok for dokumentasjon av rovviltskade p\u00e5 husdyr og tamrein\u00bb st\u00e5r det n\u00e6rmere beskrevet hvordan Statens naturoppsyn etterforsker slike skader.\n\nIf\u00f8lge Huseklepp Wilberg ville det nok uansett ikke v\u00e6rt mulig \u00e5 konkludere med noen d\u00f8ds\u00e5rsak p\u00e5 de beinrestene som var igjen i dette tilfellet. Her blir det et \u00e5pent sp\u00f8rsm\u00e5l hva som var d\u00f8ds\u00e5rsaken.\n\n\u2013 Elgkalven kan ha v\u00e6rt syk og svak, skadeskutt fra jakt eller f\u00e5tt skader fra p\u00e5kj\u00f8rsler eller lignende. Usikker \u00e5rsak er ikke en uvanlig konklusjon fra v\u00e5r side n\u00e5r vi ikke har gode nok holdepunkter til \u00e5 si noe mer sikkert, tilf\u00f8yer han.\n\nP\u00e5kj\u00f8rsler, angrep fra hunder, fallulykker eller at de setter seg fast i gjerder, er vanligst p\u00e5 skadet vilt som blir funnet n\u00e6r beboelse. Kun i f\u00e5 tilfeller er de tatt av rovdyr, bekrefter naturforvalter og biolog Tea Turtum\u00f8ygard hos Natur og forurensning Milj\u00f8divisjonen i Bymilj\u00f8etaten.\n\nTurtum\u00f8ygard mener at oppslagene i media om denne saken har v\u00e6rt noe overdimensjonert.\n\n\u2013 Vi vet jo at det har v\u00e6rt, eller er, streifende individer av ulv i Nordmarka. At det kan forekomme funn av elg tatt av ulv i dette omr\u00e5det er derfor ikke unaturlig. Jeg vil uansett oppfordre turg\u00e5ere til \u00e5 fortsette \u00e5 bruke skogen som f\u00f8r, sier hun.\n\nDet er Bymilj\u00f8etaten i Oslo som har ansvaret for organisering og oppf\u00f8lging av arbeidet med skadet vilt.\n\nHuseklepp Wilberg i Statens naturoppsyn sier at hund og ulv kan drepe mye p\u00e5 samme vis.\n\n\u2013 P\u00e5 en elgkalv kan det v\u00e6re bitt f\u00f8rst mot flanker, men ofte i hals-nakke-omr\u00e5det. De fleste hunder vil nok ikke drepe en elgkalv, men de kan jage og bite i bein og flanker. Gaupe kan ogs\u00e5 drepe elgkalv, men det er mindre vanlig. I omr\u00e5der med bj\u00f8rn er det ikke uvanlig at den tar elg, sier Huseklepp Wilberg.\n\nDet er ogs\u00e5 et \u00e5pent sp\u00f8rsm\u00e5l hva slags dyr som har spist skrotten ren for kj\u00f8tt.\n\n\u2013 N\u00e5r vi unders\u00f8ker husdyr m\u00e5 vi ofte skille mellom hva som har drept dyret, og hvem som har spist av kadaveret etterp\u00e5. Det kan ofte v\u00e6re ulike \u00e5rsaker til dette, forklarer Huseklepp Wilberg.\n\nOm en ulv f\u00e5r v\u00e6re uforstyrret, vil kunne spise relativt mye av en elgkalv p\u00e5 kort tid. Huseklepp Wilberg understreker at det er vanlig at \u00e5tseletere raskt kommer til.\n\nIf\u00f8lge VG fant elgjegeren elgkalven da han fulgte lydene av noen ravner som skrek.\n\nFaktisk.no har v\u00e6rt i kontakt med elgjegeren, som ikke vil uttale seg offentlig.\n\nOm det var blitt funnet ulvem\u00f8kk i n\u00e6rheten og levert inn for DNA-analyse, ville man kanskje kommet n\u00e6rmere et svar p\u00e5 hva som var elgens d\u00f8ds\u00e5rsak, if\u00f8lge Huseklepp Wilberg.\n\n\u2013 Det er ikke funnet noen pr\u00f8ver som skal sendes for DNA analyse, s\u00e5vidt jeg kjenner til, sier han.\n\nTil Dagbladet uttaler Tore Wendt Jonassen i Bymilj\u00f8etaten at han at vet det finnes \u00e9n ulv i omr\u00e5det.\n\nHuseklepp Wilberg bekrefter at det er p\u00e5vist en ulv i Nordmarka gjennom sommeren. Innsamlete ekskrementer ga DNA-treff p\u00e5 samme ulv i Oslo (ved M\u00e5sj\u00f8en nord for Kikutstua 19. august), Jevnaker og Ringerike. Dette var en to \u00e5r gammel tispe fra et revir \u00f8st i Sverige. 6. oktober ble denne ulvetispen skutt i Krokskogen i Buskerud. Den var 30 kg.\n\nStatens naturoppsyn unders\u00f8ker rutinemessig d\u00f8de rovdyr, tar vevspr\u00f8ver og sender inn til Rovdata for DNA-analyse.\n\nWendt Jonassen i Bymilj\u00f8etaten forteller at han i ettertid tok med skrotten og viste den til en preparant som har stoppet ut flere rovdyr.\n\n\u2013 Han var enig med meg i at knusningsskadene p\u00e5 l\u00e5rbeinet og kjeven er typisk for ulv, sier Tore Wendt Jonassen til Faktisk.no.\n\nHan \u00f8nsker ikke \u00e5 oppgi navnet p\u00e5 preparanten.\n\n\u2013 I ettertid har SNO rett i at man aldri kan v\u00e6re hundre prosent sikker uten DNA, og at andre dyr kan ha spist p\u00e5 skrotten, f\u00f8yer han til.\n\nFaktisk.no har sjekket bilder fra de fem viltkameraene som har v\u00e6rt utplassert i Oslo-marka av Norsk Institutt for Naturforskning, NINA, i 2018.\n\nIngen av de 212 bildene av dyr tatt av kameraene i Nordmarka eller i Oslo-delen av \u00d8stmarka i 2018, er av ulv. Det bekrefter seniorforsker John Odden i NINA.\n\nKun \u00e9n av de 166 gangene ulv er observert i \u00d8stmarka de siste tre \u00e5rene, er i Oslo, tilf\u00f8yer han.\n\u2022 Statens naturoppsyn kan verken bekrefte eller avkrefte at elgkalven som ble funnet i Nordmarka ved Ullev\u00e5lseter ble drept av ulv.\n\u2022 Ulveeksperter hos Statens naturoppsyn var ikke p\u00e5 stedet, men har bare sett p\u00e5 bilder.\n\u2022 Det var s\u00e5 lite kj\u00f8tt igjen p\u00e5 skrotten at man ikke kunne ha fastsl\u00e5tt d\u00f8ds\u00e5rsak.\n\u2022 Elgkalven kan ha d\u00f8dd av skade, sykdom eller blitt p\u00e5kj\u00f8rt.\n\u2022 Hva slags dyr som har renspist elgkalven, kan heller ikke fastsl\u00e5s.\n\u2022 Det er ikke funnet spor som man kan fastsl\u00e5 DNA-pr\u00f8ver p\u00e5 bakgrunn av.", "lang": "no"}