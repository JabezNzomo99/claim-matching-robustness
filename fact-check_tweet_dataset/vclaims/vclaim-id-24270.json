{"title": "Nei, antall kvinner som f\u00f8der uplanlagt utenfor sykehus er ikke doblet p\u00e5 15 \u00e5r", "subtitle": "Andelen har ligget stabilt p\u00e5 0,6\u20130,7 prosent i denne perioden.", "author": "www.faktisk.no", "date": null, "vclaim_id": "vclaim-id-24270", "url": "https://www.faktisk.no/faktasjekker/by8/nei-antall-kvinner-som-foder-uplanlagt-utenfor-sykehus-er-ikke-doblet-pa-15-ar", "vclaim": "En aksjon som kaller seg \u00abBunadsgeriljaen\u00bb kjemper mot nedlegging av f\u00f8detilbud flere steder i landet. Sp-leder Trygve Slagsvold Vedum viste sin st\u00f8tte ved \u00e5 stille i bunad i Stortingets sp\u00f8rretime 8. mai. Da han skulle stille sp\u00f8rsm\u00e5l til statsminister Erna Solberg (H) sa han:\n\nP\u00e5standen om at det er dobbelt s\u00e5 mange kvinner som f\u00f8der utenfor sykehus som for 15 \u00e5r siden, ble gjengitt av NTB og publisert av blant annet Aftenposten, Nationen og Dagsavisen. Ogs\u00e5 kommentator Arne Strand i Dagsavisen gjenga p\u00e5standen til Vedum, og den ble fremmet i avisens leder. Avisen Nationen skriver ogs\u00e5 at antall f\u00f8dsler utenfor sykehus og f\u00f8destuer har blitt fordoblet med Dagsavisen som kilde, men angir ingen tidsperiode.\n\nStemmer det at tallet p\u00e5 kvinner som f\u00f8der utenfor sykehus er doblet p\u00e5 15 \u00e5r?\n\nLeder i kommunikasjonsavdelingen i Sp, Lars Vangen, opplyser til Faktisk.no at Vedums kilde er en artikkel i Dagsavisen. Der sl\u00e5r avisen fast at:\n\nDagsavisen skriver i en e-post til Faktisk.no at det skulle st\u00e5tt at antallet kvinner som f\u00f8der utenfor sykehus er doblet p\u00e5 30 \u00e5r, ikke 15 \u00e5r. Tallet er basert p\u00e5 forskning av utf\u00f8rt av Bj\u00f6rn Gunnarsson, som er referert i flere aviser.\n\n\u2013 Dette vil bli rettet i alle v\u00e5re saker der tallet er referert, skriver redaksjonssjef samfunn Trine Andreassen i Dagsavisen.\n\nMedisinsk f\u00f8dselsregister (MFR) er et landsomfattende helseregister over alle f\u00f8dsler i Norge. Blant opplysningene som registreres, er hvor f\u00f8dselen fant sted. I statistikkbanken kan man se hvor mange f\u00f8dsler som skjedde utenfor sykehus uten at det var planlagt.\n\nGrafen viser utviklingen i antall ufrivillige f\u00f8dsler utenfor sykehus fra 2003 til 2017, som er det siste tilgjengelige \u00e5ret. Tallene f\u00e5r man ved \u00e5 legge sammen uplanlagte hjemmef\u00f8dsler, f\u00f8dsler under transport og f\u00f8dsler p\u00e5 annet og ukjent sted. Den siste kategorien kan for eksempel v\u00e6re p\u00e5 jobb eller p\u00e5 et legekontor.\n\n\u2013 Det er ikke riktig at det har v\u00e6rt en dobling av uplanlagte f\u00f8dsler utenfor institusjon de siste 15 \u00e5rene, skriver overlege ved MFR, Kristine Marie Stangenes, i en e-post til Faktisk.no.\n\nI sp\u00f8rretimen refererte Vedum til en artikkel p\u00e5 Forskning.no som sa at omtrent 500 f\u00f8dsler i \u00e5ret skjer uplanlagt utenfor f\u00f8deinstitusjon. If\u00f8lge tallene fra Medisinsk f\u00f8dselsregister var det i snitt 393 slike f\u00f8dsler \u00e5rlig i perioden 2003\u201317.\n\nAntall f\u00f8dsler totalt varierer fra \u00e5r til \u00e5r. For \u00e5 f\u00e5 et riktig bilde av utviklingen, b\u00f8r man derfor se p\u00e5 antall uplanlagte f\u00f8dsler utenfor sykehus per 1000 f\u00f8dsler.\n\nTrygve Slagsvold Vedums p\u00e5stand om at det har v\u00e6rt en dobling av antall f\u00f8dsler utenfor sykehus p\u00e5 15 \u00e5r, er alts\u00e5 helt feil.\n\nI 1979 var det 95 f\u00f8deinstitusjoner i Norge, mens det bare var 51 igjen i 2009. I 2017 hadde tallet sunket til 45. Hilde Marie Engjom er lege ved Kvinneklinikken i Bergen og har forsket p\u00e5 hvordan tilgang til f\u00f8deinstitusjon og f\u00f8dselssted p\u00e5virker utfallet for mor og barn.\n\n\u2013 Vi fant at tilgangen til f\u00f8deinstitusjon ble redusert. Andelen kvinner mellom 15 og 45 \u00e5r som hadde mer enn \u00e9n times reiseavstand, \u00f8kte med 10 prosent fra 2000 til 2010. Antall f\u00f8deinstitusjoner med akuttfunksjon ble lavere enn anbefalingen fra Verdens Helseorganisasjon, sier hun til Faktisk.no.\n\nForskerne fant ogs\u00e5 at risikoen for ikke-planlagt f\u00f8dsel utenfor institusjon ble doblet fra 0,4 til 0,7 prosent fra 1979\u201383 til 2004\u201309. Dette er over en 30 \u00e5rsperiode, og ikke 15 \u00e5r, som p\u00e5standen vi faktasjekker.\n\nEngjom studerte 4538 f\u00f8dsler som skjedde uplanlagt utenfor f\u00f8deinstitusjon. 631 av disse fant sted i nedlagte f\u00f8deinstitusjoner eller annet sted enn hjemme og under transport.\n\n\u2013 En nedlagt f\u00f8deinstitusjon har ikke bemanning og beredskap for \u00e5 h\u00e5ndtere f\u00f8dsler. Vi klassifiserte disse som uplanlagte f\u00f8dsler utenfor institusjon, sier Engjom.\n\nMedisinsk f\u00f8dselsregister opplyser til Faktisk.no at de ikke har gode tall p\u00e5 f\u00f8dsler i nedlagte institusjoner, men planlegger \u00e5 presentere kvalitetssikrede tall fra 2019. Det foreg\u00e5r for eksempel f\u00f8dsler ved nedlagte institusjoner i Odda og i Hallingdal.\n\n\u2013 Risikoen for kvinner med reisetid under \u00e9n time fra f\u00f8deinstitusjonen, var 0,6\u20130,7 prosent. For dem som hadde en reisetid p\u00e5 \u00e9n\u2013to timer, \u00f8kte risikoen til 3,3 prosent, alts\u00e5 en femdobling. Var reisetiden p\u00e5 over to timer, \u00f8kte risikoen til 4,5 prosent, noe som tilsvarer en sjudobling, sier Engjom.\n\nHun har ogs\u00e5 sett p\u00e5 risikoen for at barnet d\u00f8r under eller like etter f\u00f8dsel. Risikoen for slike d\u00f8dsfall var tredoblet ved uplanlagte f\u00f8dsler utenfor institusjon sammenlignet med f\u00f8dsler p\u00e5 f\u00f8deinstitusjon.", "lang": "no"}