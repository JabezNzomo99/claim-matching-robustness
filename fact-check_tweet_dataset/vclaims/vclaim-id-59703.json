{"title": "Nie, syn Jacka Kurskiego nie jest wysokim urz\u0119dnikiem pa\u0144stwowym", "subtitle": "Ponad p\u00f3\u0142 miliona os\u00f3b przeczyta\u0142o post na Facebooku, wed\u0142ug kt\u00f3rego najstarszy syn szefa TVP Jacka Kurskiego jest podsekretarzem stanu w Ministerstwie Kultury i Dziedzictwa Narodowego. To nieprawda, powiedzia\u0142a rzeczniczka MKiDN, Zdzis\u0142aw Kurski nie by\u0142 i nie jest pracownikiem tej instytucji.", "author": "sprawdzam.afp.com", "date": "2020-07-27T17:07:55+02:00", "vclaim_id": "vclaim-id-59703", "url": "https://sprawdzam.afp.com/nie-syn-jacka-kurskiego-nie-jest-wysokim-urzednikiem-panstwowym", "vclaim": "Nie, syn Jacka Kurskiego nie jest wysokim urz\u0119dnikiem pa\u0144stwowym\n\nPonad p\u00f3\u0142 miliona os\u00f3b przeczyta\u0142o post na Facebooku, wed\u0142ug kt\u00f3rego najstarszy syn szefa TVP Jacka Kurskiego jest podsekretarzem stanu w Ministerstwie Kultury i Dziedzictwa Narodowego. To nieprawda, powiedzia\u0142a rzeczniczka MKiDN, Zdzis\u0142aw Kurski nie by\u0142 i nie jest pracownikiem tej instytucji.\n\nPost na Facebooku pojawi\u0142 si\u0119 22 lipca. Wed\u0142ug jego autora najstarszy syn szefa telewizji publicznej jest zatrudniony w ministerstwie kultury i \u200b\u201ezajmuje si\u0119 tam dzie\u0107mi\u201d.\n\nPost zyska\u0142 prawie 4 tys. udost\u0119pnie\u0144, wy\u015bwietli\u0142o go 507 tys. u\u017cytkownik\u00f3w. Niekt\u00f3rzy z nich wydawali si\u0119 wierzy\u0107, \u017ce Zdzis\u0142aw Kurski jest wysokim urz\u0119dnikiem pa\u0144stwowym, inni w to w\u0105tpili.\n\n- To dziecko, ten smarkacz jest czym w ministerstwie kultury? Podsekretarzem? Przecie\u017c to ranga wiceministra... - pyta\u0142a jedna internautka.\n\nSprawa Zdzis\u0142awa Kurskiego zosta\u0142a nag\u0142o\u015bniona 21 lipca przez artyku\u0142 w Gazecie Wyborczej, zawieraj\u0105cy wywiad z Magd\u0105 Nowakowsk\u0105, doros\u0142\u0105 dzi\u015b kobiet\u0105. Twierdzi ona, \u017ce by\u0142a wykorzystywana seksualnie mi\u0119dzy 9 a 12 rokiem \u017cycia przez Zdzis\u0142awa Kurskiego, w czasie wsp\u00f3lnie sp\u0119dzanych wakacji obu zaprzyja\u017anionych rodzin.\n\nZdzis\u0142aw Kurski i jego ojciec odrzucili te zarzuty. Jacek Kurski podkre\u015bli\u0142 w o\u015bwiadczeniu, \u017ce sprawa by\u0142a dwukrotnie umorzona przez prokuratur\u0119, twierdz\u0105c tak\u017ce, \u017ce artyku\u0142 to atak polityczny na niego samego.\n\nZapytali\u015bmy w ministerstwie. Rzeczniczka MKiDN Anna Bocian stwierdzi\u0142a w pi\u0105tek w telefonicznej rozmowie z AFP, \u017ce Zdzis\u0142aw Kurski nie jest zatrudniony w Ministerstwie Kultury.\n\n- Jedynym Kurskim, kt\u00f3ry w ostatnich latach pracowa\u0142 w MKiDN by\u0142 Pan Jacek Kurski, kt\u00f3ry pe\u0142ni\u0142 funkcj\u0119 podsekretarza stanu od 20.11.2015 do 7.01.2016 - u\u015bci\u015bli\u0142a w mailu. To w\u0142a\u015bnie stanowisko autorzy posta przypisali jego synowi.\n\nNiewiele wiemy o pierwszym dziecku Jacka Kurskiego z jego pierwszego ma\u0142\u017ce\u0144stwa. Z jego profilu na Facebooku mo\u017cna dowiedzie\u0107 si\u0119 tylko, \u017ce studiowa\u0142 na wydziale turystyki i rekreacji AWFiS w Gda\u0144sku i jest amatorem sp\u0142yw\u00f3w kajakowych.", "lang": "pl"}