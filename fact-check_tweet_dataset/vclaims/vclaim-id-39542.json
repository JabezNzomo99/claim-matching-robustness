{"title": "Sanzioni: le esportazioni italiane in Russia sono comunque aumentate del 20%?", "subtitle": "", "author": "pagellapolitica.it", "date": null, "vclaim_id": "vclaim-id-39542", "url": "https://pagellapolitica.it/dichiarazioni/8128/sanzioni-le-esportazioni-italiane-in-russia-sono-comunque-aumentate-del-20", "vclaim": "\u00abVorrei ricordare nel 2017 abbiamo fatto +20% di esportazioni in Russia. Questa \u00e8 la prova che, nonostante le sanzioni, si pu\u00f2 fare un buon lavoro anche stando con la comunit\u00e0 internazionale\u00bb.\n\nIl deputato del Partito Democratico Ivan Scalfarotto, durante una intervista rilasciata all\u2019 , ha dichiarato che nel 2017 le esportazioni italiane verso la Russia sono cresciute del 20 per cento. Un dato che, secondo l\u2019esponente PD, dimostrerebbe come sia possibile \u00abfare un buon lavoro\u00bb pur rispettando le decisioni della comunit\u00e0 internazionale.\n\nDopo mesi di tensioni e proteste in Ucraina, che avevano portato alla caduta del governo del presidente filorusso Viktor Yanukovitch, il 27 febbraio 2014 uomini armati presero il controllo del Parlamento locale della Crimea, issando la bandiera russa e avviando una serie di eventi che avrebbe portato all\u2019annessione unilaterale della regione alla Federazione Russa. A marzo il Consiglio dei Ministri dell\u2019Unione europea condann\u00f2 la violazione della sovranit\u00e0 e dell\u2019integrit\u00e0 dell\u2019Ucraina da parte della Russia.\n\nTra il luglio e il settembre 2014, l\u2019Unione europea introdusse una serie di misure restrittive che coinvolgevano i mercati dell\u2019Unione e quello russo. Queste misure ancora oggi limitano la possibilit\u00e0, per alcune banche e societ\u00e0 russe, di accedere a capitali Ue, vietano l\u2019importazione e l\u2019esportazione di armi o di materiale militare, e limitano l\u2019accesso russo ad alcuni servizi e tecnologie sensibili che possono essere usati in campo petrolifero.\n\nIn risposta alle misure occidentali, Mosca ha adottato - a partire dall\u2019agosto 2014 - alcune contro-sanzioni che miravano a limitare le importazioni di prodotti agricoli, macchinari e alimenti provenienti dall\u2019Unione Europea, dagli Stati Uniti e da tutte quelle nazioni che avevano imposto sanzioni.\n\nIl nostro export verso la Russia, come d\u2019altra parte quello della Germania e di altri Paesi Ue, \u00e8 calato in maniera considerevole dopo il 2013. Alla fine di quell\u2019anno, infatti, il valore dei beni esportati verso Mosca ammontava a circa 11 miliardi (10,771) di euro. Come evidenzia la tabella sottostante, da quel periodo in poi il valore delle esportazioni \u00e8 calato costantemente. Fino all\u2019inversione di tendenza avvenuta nel 2017.\n\nDobbiamo sottolineare come la crescita delle esportazioni sia avvenuta anche se il regime delle sanzioni \u00e8 ancora in vigore ed \u00e8 stato esteso alcuni mesi fa sia dall\u2019Ue sia dalla Russia.\n\nA questo punto \u00e8 facile ipotizzare che, dato che questa ripresa non \u00e8 una peculiarit\u00e0 italiana e le sanzioni sono ancora in vigore, i meriti dell\u2019inversione di tendenza stiano altrove rispetto a un nostro particolare \u201cbuon lavoro\u201d.\n\nAllo stesso tempo, i dati del Fondo Monetario Internazionale mostrano come tra il 2016 e il 2017 il Pil reale russo sia tornato a crescere (-0,2 per cento nel 2016 contro +1,5 per cento del 2017), mentre l\u2019inflazione \u00e8 diminuita del 3,4 per cento (dal 7,1 per cento nel 2016 al 3,4 per cento del 2017).\n\nIn definitiva, sembra che l\u2019incremento delle esportazioni del nostro Paese verso Mosca - e allo stesso tempo di tutta l\u2019Ue - siano collegati ad un aumento del potere di acquisto del rublo (quindi a un calo del costo dei beni denominati in euro) e della domanda interna russa dovuta alla ripresa economica del 2017.\n\nIvan Scalfarotto ha dichiarato che le esportazioni del nostro Paese verso la Russia sarebbero aumentate del 20 per cento nel 2017, trend che dimostrerebbe come sia possibile mantenere vivo il commercio con Mosca pur applicando le sanzioni approvate dalla comunit\u00e0 internazionale.\n\nI dati confermano che nel 2017 le esportazioni verso la Russia sono aumentate di circa 20 punti percentuali (+19,34 per cento) nonostante il permanere delle sanzioni. Allo stesso tempo, l\u2019aumento delle importazioni in Russia va spiegato soprattutto con l\u2019apprezzamento del rublo e la crescita del Pil russo, legata a doppio filo all'andamento del prezzo del greggio. Dunque non sarebbe tanto un eventuale \u201cbuon lavoro\u201d da parte delle imprese o del governo a determinare questa ripresa dell\u2019export italiano verso Mosca, quanto altre variabili macroeconomiche. I numeri sono giusti, mentre sulle cause Scalfarotto sembra un po\u2019 troppo ottimista: per lui un \u201cC\u2019eri quasi\u201d.", "lang": "it"}