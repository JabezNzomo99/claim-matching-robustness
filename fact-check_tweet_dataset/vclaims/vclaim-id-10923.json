{"title": "Nei, det g\u00e5r ikke fem fulle fly fra Oslo til Etiopia hver uke", "subtitle": "Tall fra Sverige viser at i snitt 115 passasjerer g\u00e5r p\u00e5 flyet n\u00e5r det mellomlander i Stockholm.", "author": "www.faktisk.no", "date": null, "vclaim_id": "vclaim-id-10923", "url": "https://www.faktisk.no/faktasjekker/nAo/nei-det-gar-ikke-fem-fulle-fly-fra-oslo-til-etiopia-hver-uke", "vclaim": "Hege Storhaug, leder av Human Rights Service (HRS), har skrevet en artikkel p\u00e5 organisasjonens hjemmeside der tittelen er:\n\nArtikkelen var blant de aller mest delte sakene i landet p\u00e5 sosiale medier fredag 17. november, og ble bare den dagen delt 8796 ganger i sosiale medier.\n\nI tillegg til at artikkelen ble delt p\u00e5 HRS og Hege Storhaugs Facebook-sider ble den ogs\u00e5 delt p\u00e5 siden \u00abSl\u00e5 ring om Norge\u00bb, som har 37 000 f\u00f8lgere og p\u00e5 siden til Norgespartiet, som har 16 600 f\u00f8lgere.\n\nBare i tittelen og i ingressen er det flere faktuelle p\u00e5stander:\n\u2022 Fem fulle fly g\u00e5r hver uke fra Oslo til Etiopia.\n\u2022 Det er f\u00f8rst og fremst somaliere som reiser p\u00e5 denne ruten.\n\u2022 De som reiser er flyktninger.\n\u2022 De som reiser skal bes\u00f8ke hjemlandet Somalia.\n\nVi skal f\u00f8rst og fremst se p\u00e5 p\u00e5stand nummer \u00e9n, som ogs\u00e5 er tittelpoenget i saken, men vi skal ogs\u00e5 unders\u00f8ke om Rights.no har dokumentasjon for p\u00e5stand to, tre og fire.\n\nN\u00e5r det gjelder p\u00e5standen om de fulle flyene og hvem som fyller dem, blir det i artikkelen ikke henvist til andre kilder enn en anonym person som sier f\u00f8lgende til Rights.no:\n\nIf\u00f8lge Rights.no er personen bak uttalelsen \u00aben person som arbeider i et felt med tett innsyn\u00bb.\n\nDen overordnede problemstillingen i saken til Rights.no er godt kjent. Personer som har oppgitt et beskyttelsesbehov bes\u00f8ker sine hjemland. Enhetsleder for asylavdelingen i Utlendingsdirektoratet (UDI), Pernille Schulerud S\u00f8land, sier det slik:\n\nProblemstillingen ble ogs\u00e5 trukket fram i en rapport om bydel Gr\u00f8nland i Oslo som ble publisert i oktober. I valgkampen oppfordret integreringsminister Sylvi Listhaug l\u00e6rere og andre som f\u00e5r h\u00f8re om slike hjemreiser til \u00e5 melde fra til UDI.\n\nDet oppsiktsvekkende ved saken til Rights.no er f\u00f8rst og fremst deres beskrivelse av omfanget. N\u00e5r de blir bedt om \u00e5 dokumentere dette svarer Hege Storhaug slik:\n\nDet er tilgjengelige offentlige data som til sammen forteller en god del om flytrafikken mellom Norge og Etiopia. Den omtalte flyruten betjenes av Ethiopian Airlines, som siden 26. mars i \u00e5r har de flydd fem avganger i uka fra Oslo. Alle fem dagene g\u00e5r ruten fra Oslo, via mellomlanding i Stockholm og videre til Addis Abeba.\n\nDette er den eneste direkteruten fra Skandinavia til Etiopia. Passasjerstatistikk som svenske Swedavia publiserer viser at det reiste 14 916 personer direkte mellom Stockholm og Addis Abeba i Etiopia andre kvartal i \u00e5r. Swedavia tilsvarer norske Avinor, de eier og driver flyplasser.\n\nFaktisk.no har etterspurt tilsvarende tall fra norske Avinor, men her i landet blir ikke slike tall publisert fordi de anses som forretningshemmeligheter. Da blir sp\u00f8rsm\u00e5let: Hva det er mulig \u00e5 si med grunnlag i de svenske tallene, samt publisert informasjon fra flyselskapet Ethiopian Airlines?\n\nP\u00e5 foresp\u00f8rsel fra Faktisk.no bekrefter talskvinne Victoria Str\u00f6m i Swedavia at tallet de oppgir er passasjerer som har g\u00e5tt p\u00e5 eller av flyene i Stockholm. De som reiser mellom Oslo og Addis Abeba er alts\u00e5 ikke inkludert i dette tallet. Vi kaller personene som reiser mellom Sverige og Etiopia for \u00absvenske passasjerer\u00bb.\n\nMed mindre det er helt spesielle sesongvariasjoner s\u00e5 er passasjertallet p\u00e5 en rute stort sett det samme begge veier, f\u00e5r Faktisk.no opplyst. Dersom vi deler tallet som viser totaltrafikk begge veier (14 916) p\u00e5 to finner vi at anslagsvis 7450 svenske passasjerer reiste fra Stockholm til Addis Abeba andre kvartal i \u00e5r.\n\nKvartalet besto av 13 uker, noe som gir totalt 65 flyavganger. I snitt var det da 115 \u00absvenske passasjerer\u00bb p\u00e5 hvert fly.\n\nDe dokumenterte tallene fra Sverige gj\u00f8r at vi kan sl\u00e5 fast at det ikke er dekning for p\u00e5standen til Rights.no. Likevel kan vi bruke tall fra Sverige og fra Ethiopian Airlines til \u00e5 beregne et trolig passasjertall fra Oslo til Addis Abeba.\n\nI hele andre kvartal brukte flyselskapet en Boeing 787 - Dreamliner p\u00e5 ruten. Den tar 24 passasjerer i businessklasse og 246 passasjerer i turistklasse - til sammen er det 270 passasjerseter i flyet.\n\nDet maksimale antall passasjerer som kan ha reist fra Oslo/Stockholm til Addis Abeba i andre kvartal er 17 550 (65 avganger X 270 plasser i flyet).\n\nEthiopian Airlines oppgir at de samlet sett har et passasjerbelegg p\u00e5 68,6 prosent. Hvis vi antar at andelen passasjerer p\u00e5 ruten er tilsvarende selskapets gjennomsnittbelegg, betyr det at rundt 12 000 personer benyttet seg av denne flygningen i l\u00f8pet av andre kvartal.\n\nHvis vi tar anslaget over totalt passasjertall (12 000) og trekker fra antallet reisende fra Stockholm (ca. 7450), kommer vi til at det er 4550 plasser igjen, som var fylt opp med passasjerer fra Oslo.\n\nDet er anslagsvis flere reisende fra Stockholm enn fra Oslo. If\u00f8lge dette anslaget var det i snitt 70 passasjerer i flyet da det lettet fra Gardermoen. Det vil si at flyet anslagsvis var 26 prosent fullt.\n\nAt det er flere passasjerer fra Sverige enn fra Norge er ikke unaturlig. OECD statistikk viser at det bor omtrent dobbelt s\u00e5 mange somaliere og etiopiere i Sverige, som det det gj\u00f8r i Norge.\n\nDet er ikke bare etiopiere eller somaliere som reiser med denne flygningen. Ethiopian Airlines har ekspandert kraftig di siste \u00e5rene og er if\u00f8lge Flight Global n\u00e5 Afrikas st\u00f8rste flyselskap. De frakter hvert \u00e5r mer enn sju millioner passasjerer til og fra 122 destinasjoner. Selskapet dekker hele det afrikanske kontinentet og rutene via Addis Abeba er naturlig forbindelse for mange reisende til hele Afrika, s\u00e6rlig den \u00f8stlige, den sentrale og den s\u00f8rlige delen av kontinentet.\n\nRights.no skriver at det f\u00f8rst og fremst er somaliere som reiser p\u00e5 ruten mellom Oslo og Addis Abeba, men de oppgir ikke noe kildegrunnlag for denne opplysningen. I en ironisk e-post til Faktisk.no skriver Storhaug dette:\n\nVidere viser hun til at ogs\u00e5 Turkish Airlines, Lufthansa og Emirates har ruter til Addis Abeba. N\u00e5r Faktisk.no ettersp\u00f8r dokumentasjon for p\u00e5standen om at det f\u00f8rst og fremst er somaliere som reiser p\u00e5 denne ruten, svarer hun at den dokumentasjonen kan vi hente inn selv:\n\nRights.no skriver ogs\u00e5 at de som reiser er \u00abflyktninger\u00bb, i hermetegn. Det er naturlig \u00e5 tolke det som at de mener at de fleste som flyr denne ruten har kommet til Norge som flyktninger eller asyls\u00f8kere uten \u00e5 ha noe reelt beskyttelsesbehov. Hvis man ser p\u00e5 kommentarfeltet under posten p\u00e5 Facebook er det tydelig at det ogs\u00e5 er slik saken blir oppfattet.\n\nRights.no har ikke lagt fram dokumentasjon p\u00e5 at det er denne gruppen som dominerer blant passasjerene. Ei heller p\u00e5 at passasjerene som reiser skal p\u00e5 bes\u00f8ke hjemlandet Somalia.\n\nFaktisk.no har etterspurt passasjerdata fra Ethiopian Airlines, men har forel\u00f8pig ikke f\u00e5tt oversendt denne informasjonen.", "lang": "no"}