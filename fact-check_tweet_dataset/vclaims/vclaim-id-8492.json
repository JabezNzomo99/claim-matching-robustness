{"title": "Grasso ha ragione sulle disuguaglianze economiche", "subtitle": "", "author": "pagellapolitica.it", "date": null, "vclaim_id": "vclaim-id-8492", "url": "https://pagellapolitica.it/dichiarazioni/7986/grasso-ha-ragione-sulle-disuguaglianze-economiche", "vclaim": "In un post su Facebook, il leader di Liberi e Uguali ha citato un tema caro alla sinistra degli ultimi tempi: le disuguaglianze economiche. Pietro Grasso ha commentato il rapporto sulla ricchezza in Italia dell\u2019ONG Oxfam, sulla base del quale afferma due cose: che l\u2019Italia \u00e8 al ventesimo posto in Europa per livello di diseguaglianze e che il 20 per cento pi\u00f9 ricco degli italiani detiene il 66 per cento della ricchezza nazionale.\n\nNel rapporto, chiamato \u201cDiseguitalia\u201d e di cui online si possono leggere soltanto le anticipazioni fornite alla stampa e pubblicate il 22 gennaio (il testo completo, al 29 gennaio, non \u00e8 disponibile nemmeno sul sito della ONG), \u00e8 scritto chiaramente che, come dice Grasso, l\u2019Italia \u00e8 al ventesimo posto per la diseguaglianza in Europa e che il 20 per cento pi\u00f9 ricco della popolazione possiede il 66 per cento della ricchezza.\n\nCi sarebbe poco da verificare, insomma: Grasso ha specificato la sua fonte e ha citato correttamente i dati. Il problema per\u00f2 \u00e8: si tratta di dati affidabili? I rapporti su ricchezza e diseguaglianze pubblicata da Oxfam fanno sempre molto discutere, in parte proprio perch\u00e9 l\u2019ONG \u00e8 molto abile nel suo mestiere.\n\nI suoi rapporti hanno titoli accattivanti, i dati pi\u00f9 interessanti sono messi in evidenza e collegati a parole chiave facili da memorizzare. Il risultato \u00e8 che decine di quotidiani in tutto il mondo riprendono e ripubblicano regolarmente i lavori di Oxfam. E come \u00e8 frequente quando si riesce a raccogliere molta attenzione, si finisce anche con l\u2019attirare molte critiche.\n\nCerchiamo di capire se in questo caso ci sono critiche da fare e quindi se le affermazioni di Grasso sono corrette oppure no.\n\nLa prima affermazione di Grasso \u00e8 facile da verificare: l\u2019Italia \u00e8 il ventesimo Paese per livello di diseguaglianza economica in Europa. La misura pi\u00f9 utilizzata per verificare il livello di diseguaglianze \u00e8 l\u2019indice Gini, una misura che va da 0, perfetta eguaglianza, a 1, massima diseguaglianza.\n\nSecondo i dati pubblicati da Eurostat, l\u2019Italia nel 2016 era effettivamente il ventesimo Paese nella classifica dell\u2019indice Gini tra i 28 dell\u2019UE, quindi Grasso ha ragione. Pochi Paesi fanno peggio di noi, e nessuno tra le pi\u00f9 grandi economie del continente.\n\nFino a qui abbiamo parlato di reddito, cio\u00e8 di quanto una persona guadagna. Quando invece parliamo di quello che le famiglie possiedono - la \u201cricchezza\u201d appunto - le cose si fanno pi\u00f9 difficili. Misurare la ricchezza, la sua concentrazione e il suo andamento nel tempo, \u00e8 molto complicato.\n\nNon esiste nulla di altrettanto semplice e immediato per la ricchezza. Se anche volessimo contare soltanto la ricchezza immobiliare, cio\u00e8 le case di propriet\u00e0, avremmo bisogno di un registro di tutte le propriet\u00e0, aggiornato con i valori di mercato che, spesso, sono sconosciuti fino al momento in cui qualcuno prova a vendere il bene.\n\nMa misurare la ricchezza non \u00e8 impossibile. L\u2019economista Thomas Piketty, diventato famoso con il suo libro \u201cIl capitale nel XXI secolo\u201d pubblicato nel 2013, \u00e8 celebre tra gli accademici perch\u00e9, insieme ad alcuni suoi colleghi, \u00e8 riuscito a ricostruire lunghe serie storiche sull\u2019andamento della ricchezza in diversi Paesi europei.\n\nCome sono, quindi, i numeri di Oxfam se li paragoniamo a quelli delle altre fonti che abbiamo a nostra disposizione? La risposta \u00e8 che sembrano essere sostanzialmente compatibili. Sia secondo la Banca d\u2019Italia che secondo l\u2019OCSE, che utilizza i dati della Banca d\u2019Italia con poche modifiche, la quota di ricchezza detenuta dal 10 per cento pi\u00f9 ricco della popolazione italiana \u00e8 intorno al 40 per cento del totale.\n\nIl presidente uscente del Senato e leader di Liberi e Uguali Pietro Grasso ha scritto che l\u2019Italia \u00e8 al ventesimo posto in Europa per la disuguaglianza economica, e che il 20 per cento pi\u00f9 ricco della popolazione deteneva pi\u00f9 di due terzi della ricchezza nazionale. Stimare la ricchezza presenta diversi problemi, ma Grasso ha ripreso correttamente i dati di Oxfam e ha fatto bene ad utilizzarli perch\u00e9, in questo caso, sembrano corrispondere con le altre fonti migliori che abbiamo a nostra disposizione. Il verdetto quindi \u00e8 \u201cVero\u201d.", "lang": "it"}