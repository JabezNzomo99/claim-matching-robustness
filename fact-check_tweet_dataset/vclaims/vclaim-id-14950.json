{"title": "Vi vet ikke om Norge har lavest \u00f8konomisk ulikhet i Europa", "subtitle": "Norge har falt fra 1. til 7. plass p\u00e5 Eurostat-statistikk om inntektsulikhet", "author": "www.faktisk.no", "date": null, "vclaim_id": "vclaim-id-14950", "url": "https://www.faktisk.no/faktasjekker/l2X/vi-vet-ikke-om-norge-har-lavest-okonomisk-ulikhet-i-europa", "vclaim": "Fredag 1. mars la den borgerlige regjeringen frem en stortingsmelding om fordeling og sosial b\u00e6rekraft. Samme dag stilte finansminister Siv Jensen opp p\u00e5 debattprogrammet Politisk kvarter hos NRK, for \u00e5 snakke om meldingen. Der sa Jensen blant annet:\n\nDenne p\u00e5standen skal vi se n\u00e6rmere p\u00e5 i denne faktasjekken.\n\nFinansdepartementet viser til den nevnte stortingsmeldingen om fordeling og sosial b\u00e6rekraft som dokumentasjon for p\u00e5standen. I stortingsmeldingen finnes det en figur der Norge ligger lavest p\u00e5 to ulike m\u00e5l for \u00f8konomisk ulikhet. Begge m\u00e5lene er basert p\u00e5 den s\u00e5kalte Gini-koeffisienten, som er et av de mest brukte m\u00e5lene for \u00f8konomisk ulikhet.\n\nGini kan brukes til \u00e5 m\u00e5le forskjeller enten i formue eller inntekt. Den representeres av et tall mellom 0 og 1, der 0 betyr at alle har n\u00f8yaktig like mye ressurser, mens 1 betyr at \u00e9n person har alle ressursene, mens resten har ingenting. Noen ganger uttrykkes tallene som prosent, der en Gini-koeffisient p\u00e5 0,23 blir 23 prosent.\n\nFaktisk.no har tidligere skrevet om ulike \u00e5rsaker til at forskjellene i Norge \u00f8ker i denne artikkelen:\n\nDet ene Gini-tallet i stortingsmeldingen er basert p\u00e5 EUs statistikkbyr\u00e5 Eurostats Gini etter skatt. Det andre Gini-tallet er en s\u00e5kalt utvidet Gini, som ogs\u00e5 tar inn verdien av en rekke offentlige tjenester. Sistnevnte har mye \u00e5 si for husholdningenes reelle kj\u00f8pekraft. Hvis du m\u00e5 bruke mye av din disponible inntekt p\u00e5 privatskoler til barna eller p\u00e5 privat helsevesen, har du mindre reell kj\u00f8pekraft enn hvis du ikke m\u00e5tte gj\u00f8re det, selv om dette ikke endrer inntekten du har p\u00e5 papiret.\n\nForsker Rolf Aaberge ved Statistisk sentralbyr\u00e5 (SBB) har arbeidet sammen med kollegene Audun Lang\u00f8rgen og Petter Lindgren for \u00e5 beregne Gini-koeffisienten for utvidet inntekt i EU- og E\u00d8S-landene. Han sier til Faktisk.no at den utvidede indeksen gj\u00f8r sammenligningen mellom ulike land mye mer relevant.\n\n\u2013 Skatteniv\u00e5et i ulike land er ulikt innrettet, og det er ogs\u00e5 tjenesteproduksjonen. Det gjelder for eksempel i hvor stor grad ulike tjenester er subsidiert eller gratis, sier Aaberge til Faktisk.no.\n\nSelv om det st\u00e5r i tittelen p\u00e5 figuren i den nevnte stortingsmeldingen at figuren er fra 2009, er tallene i realiteten fra 2012, opplyser Finansdepartementet til Faktisk.no.\n\nGrafikken under viser de 10 landene i Europa med lavest Gini-koeffisient etter skatt i 2012, og for seks av de samme landene i 2015 (det mangler tall for flere land i 2015):\n\nSom det fremg\u00e5r av grafikken over, har Norge lavest \u00f8konomisk ulikhet ut fra begge indeksene i 2012. N\u00e5r det gjelder Gini for utvidet inntekt finnes det ikke like komplette sett med tall etter 2012, men det finnes noen tall for 2015. I 2015 har Norge lavest inntektsulikhet m\u00e5lt etter utvidet Gini, mens Norge ligger p\u00e5 andreplass ut fra Eurostats Gini for inntekt etter skatt, h\u00e5rfint bak Slovenia og h\u00e5rfint foran Finland og Sverige.\n\nVi har ikke tall for utvidet Gini etter 2015. Eurostat har imidlertid nyere tall for inntekt etter skatt. Her har det skjedd en betydelig endring etter 2012, da Norge toppet denne indeksen og 2015, da Norge l\u00e5 h\u00e5rfint bak Slovenia.\n\nS\u00e5 langt har vi kun tatt utgangspunkt i tallene som ligger til grunn for stortingsmeldingen. Vi skal n\u00e5 se n\u00e6rmere p\u00e5 Eurostats tall for Gini-koeffisienten for inntekt etter skatt.\n\nDisse tallene er imidlertid ikke identiske med Gini-tallene etter skatt som vi tidligere har omtalt. SSB-forsker Aaberge opplyser at mens Eurostat inkluderer studenter i alderen 18 til 24 i sitt tallgrunnlag, har SSB-forskerne fjernet disse fra sine beregninger.\n\nMed utgangspunkt i de nyeste Eurostat-tallene som foreligger fra 2017, har Norge falt ned til en 7. plass med en Gini-indeks etter skatt p\u00e5 26,1. Slovakia har lavest \u00f8konomisk ulikhet ut fra dette m\u00e5let med en Gini-indeks p\u00e5 23,2.\n\nSlik ser tallene for Gini etter skatt ut for 2017:\n\nSelv om flere land har klatret forbi Norge p\u00e5 Eurostats m\u00e5ling, kan vi ikke sl\u00e5 fast at Norge ikke har lavest inntektsulikhet m\u00e5lt med den utvidede indeksen i 2017, bekrefter SSB-forsker Aaberge overfor Faktisk.no.\n\nMye tyder p\u00e5 at den utvidede Gini-indeksen gir det beste sammenligningsgrunnlaget mellom ulike land, og her mangler vi nye tall.\n\nGini er det mest brukte m\u00e5let p\u00e5 \u00f8konomisk ulikhet. En fordel med Gini sammenlignet med m\u00e5lene vi skal ta for oss under, er at verdien endrer seg hvis inntektsforskjellen mellom to personer endrer seg, uavhengig av hvor de er plassert i inntektsfordelingen.\n\nDerfor legger vi st\u00f8rst vekt p\u00e5 Gini-tallene i v\u00e5r vurdering av p\u00e5standen.\n\nP90/P10 er forholdet mellom den personen med h\u00f8yere inntekt enn 90 prosent av alle (P90) og inntekten til den personen som har lavere inntekt enn 90 prosent av alle andre (P10). Desto lavere tall, desto lavere ulikhet:\n\nOECD har ogs\u00e5 internasjonale tall der de ser p\u00e5 forholdstallet mellom de 20 prosentene i et land som tjener mest, sammenlignet med de 20 prosentene i et land som tjener minst. Dette m\u00e5let blir omtalt som S80/S20:\n\nDet finnes ikke internasjonale sammenligninger av formuesulikhet m\u00e5lt ved Gini-koeffisienten, if\u00f8lge Aaberge i SSB. Derfor m\u00e5 en n\u00f8ye seg med \u00e5 sammenligne andeler som tilh\u00f8rer gitte deler av befolkningen slik som vist i rapporten fra OECD, if\u00f8lge forskeren.\n\nHan opplyser at formuestallene som brukes for Norge er ufullstendige. Blant annet er verdien av fritidsboliger, n\u00e6ringseiendommer og annen realkapital undervurdert i den offisielle skattestatistikken for formue. I tillegg til OECD har ogs\u00e5 Credit Suisse offentliggjort anslag p\u00e5 hvor stor andel av totalformuen som eies av de rikeste. Credit Suisses anslag for Norge viser at de 1 prosent rikeste r\u00e5r over 31 prosent av husholdningenes totale formue.\n\nGrafen under viser de 15 europeiske landene med lavest formuesulikhet ut fra Credit Suisses tall (topp 10 prosents andel av formuen). Desto lavere ulikhet, desto h\u00f8yere kommer landene opp p\u00e5 grafene under:\n\nGrafen under viser det samme som over, men er basert p\u00e5 OECDs beregninger:\n\nGrafen under viser OECDs tall for hvor stor andel av formuen den \u00f8verste 1 prosenten eier:\n\nAnnette Alstads\u00e6ter, leder for Skatteforsk-senteret ved Norges milj\u00f8 og biovitenskapelige universitet (NMBU), har blant annet forsket p\u00e5 skatteparadiser og \u00f8konomisk ulikhet. Til Faktisk.no opplyser hun at det er sv\u00e6rt vanskelig \u00e5 beregne formuesfordeling i de fleste land, fordi de ikke har formuesregistre. Det eksisterer ogs\u00e5 m\u00e5leproblemer som f\u00f8lge av skatteunndragelser og tilpasninger til skatteendringer over tid.\n\nAlstads\u00e6ter har sammen med \u00f8konomene Niels Johannesen og Gabriel Zucman p\u00e5vist at skjulte formuer i utlandet f\u00f8rer til at formuen p\u00e5 toppen av fordelingen, alts\u00e5 den som tilh\u00f8rer de aller rikeste, blir betydelig underestimert som f\u00f8lge av dette.\n\n\u2013 Alt dette gj\u00f8r at b\u00e5de sammenligning av ulikhetsm\u00e5l over tid innen et land og sammenligning mellom land, kan gi feilaktige bilder dersom man ikke vet hva man m\u00e5ler, skriver Alstads\u00e6ter til Faktisk.no.\n\nI en av nevnte Zucman skriver han oppsummeringsvis at dersom man tar h\u00f8yde for skjult formue i et land som Norge, vil formuen til den \u00f8verste 0,01 prosenten \u00f8ke med mer enn 25 prosent. Fordi innbyggerne i de fleste latinamerikanske, asiatiske og europeiske landene har betydelig st\u00f8rre utenlandsformuer, regner han med at forskjellen vil v\u00e6re st\u00f8rre i de fleste andre land.", "lang": "no"}