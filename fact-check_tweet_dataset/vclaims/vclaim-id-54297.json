{"title": "Zdj\u0119cie spaceruj\u0105cej pary nie zosta\u0142o zrobione w czasach pandemii hiszpa\u0144skiej grypy", "subtitle": "Du\u017c\u0105 popularno\u015bci\u0105 na Facebooku cieszy si\u0119 materia\u0142 z kr\u00f3tk\u0105 informacj\u0105 o pandemii hiszpa\u0144skiej grypy w latach 1918-1920. Za\u0142\u0105czona do niej fotografia przedstawia spaceruj\u0105c\u0105 par\u0119 po ulicach miasta. Jak si\u0119 okazuje, zdj\u0119cie nie ma nic wsp\u00f3lnego z pandemi\u0105 i latami dwudziestymi XX wieku. Fotografia powsta\u0142a kilkadziesi\u0105t lat p\u00f3\u017aniej w Londynie.", "author": "sprawdzam.afp.com", "date": "2020-07-22T16:48:45+02:00", "vclaim_id": "vclaim-id-54297", "url": "https://sprawdzam.afp.com/zdjecie-spacerujacej-pary-nie-zostalo-zrobione-w-czasach-pandemii-hiszpanskiej-grypy", "vclaim": "Du\u017c\u0105 popularno\u015bci\u0105 na Facebooku cieszy si\u0119 materia\u0142 z kr\u00f3tk\u0105 informacj\u0105 o pandemii hiszpa\u0144skiej grypy w latach 1918-1920. Za\u0142\u0105czona do niej fotografia przedstawia par\u0119 spaceruj\u0105c\u0105 po ulicach miasta. Jak si\u0119 okazuje, zdj\u0119cie nie ma nic wsp\u00f3lnego z pandemi\u0105 i latami dwudziestymi XX wieku. Fotografia powsta\u0142a kilkadziesi\u0105t lat p\u00f3\u017aniej w Londynie.\n\nPost zosta\u0142 opublikowany 19 lipca. Ma on 219 reakcji na Facebooku i 151 udost\u0119pnie\u0144. We wpisie czytamy, \u017ce pandemia hiszpa\u0144skiej grypy mia\u0142a miejsce w latach 1918-1920 i mia\u0142a dwie fazy, gdzie dopiero w drugiej fazie epidemii zgin\u0119\u0142y miliony ludzi.\n\nPotraktuj to jako ciekawostk\u0119 i ciesz, \u017ce si\u0119 czego\u015b dowiedzia\u0142e\u015b - napisa\u0142a jedna osoba w komentarzu.\n\nPandemia hiszpa\u0144skiej grypy wyst\u0105pi\u0142a w 1918 r. Z powodu epidemii zgin\u0119\u0142o 50 mln ludzi, cho\u0107 do dzi\u015b trudno jest ustali\u0107 dok\u0142adn\u0105 liczb\u0119. Jak czytamy na stronie ameryka\u0144skiego Centrum Kontroli i Prewencji Chor\u00f3b - Centers for Disease Control and Prevention (CDC), niebywa\u0142\u0105 cech\u0105 tego wirusa by\u0142a wysoka \u015bmiertelno\u015b\u0107 u os\u00f3b w wieku od 15 do 34 lat. \u015amier\u0107 powodowa\u0142y najcz\u0119\u015bciej powik\u0142ania np. wirusowe, krwotoczne zapalenie p\u0142uc.\n\nEpidemia mia\u0142a trzy fale. Pierwsza z nich w 1918 r. by\u0142a naj\u0142agodniejsza. Wyst\u0105pi\u0142a pod koniec I wojny \u015bwiatowej. Wysok\u0105 \u015bmiertelno\u015b\u0107 przynios\u0142a dopiero druga fala pandemii. Ostatnie zaka\u017cenia odnotowano w 1920 roku.\n\nDlaczego grypa by\u0142a potocznie nazywana \u201ehiszpank\u0105\u201d? Jak czytamy w publikacji naukowej Tomasza Zahorskiego oraz Igi Zendran z Wydzia\u0142u Lekarskiego Uniwersytetu Medycznego we Wroc\u0142awiu, kraj P\u00f3\u0142wyspu Iberyjskiego nie odegra\u0142 znacz\u0105cej roli w rozprzestrzenianiu si\u0119 choroby. Przyczyn\u0105 by\u0142o to, \u017ce Hiszpania jako jeden z nielicznych kraj\u00f3w zachowywa\u0142a neutralno\u015b\u0107 podczas I wojny \u015bwiatowej. Na jej obszarze nie by\u0142o cenzury wojennej, wi\u0119c prasa mog\u0142a bez ogranicze\u0144 rozpisywa\u0107 si\u0119 na temat nios\u0105cej \u015bmier\u0107 choroby - czytamy w artykule.\n\nNie doszukali\u015bmy si\u0119 fa\u0142szu we wpisie zamieszczonym na Facebooku. To, co jednak jest myl\u0105ce, to za\u0142\u0105czona do niego fotografia. Okazuje si\u0119, \u017ce jej bohaterowie nie spaceruj\u0105 po ulicach miasta w latach dwudziestych XX wieku.\n\nZdj\u0119cie zosta\u0142o zrobione ponad trzydzie\u015bci lat p\u00f3\u017aniej, kiedy to Londyn zmaga\u0142 si\u0119 z problemem smogu.\n\nJak wynika z odwrotnego wyszukiwania obrazu, dzi\u0119ki programowi TinEye, to samo zdj\u0119cie by\u0142o publikowane w zasobach ameryka\u0144skiej agencji Getty Images.\n\nPara nosz\u0105ca maski podczas g\u0119stej mg\u0142y w Londynie - czytamy w podpisie do zdj\u0119cia. Fotografi\u0119 datuje si\u0119 na 1 stycznia 1954 roku.\n\nSmog przykry\u0142 ulice Londynu g\u0119st\u0105 mg\u0142\u0105 w grudniu 1952 roku i utrzymywa\u0142 si\u0119 przez pi\u0119\u0107 dni. By\u0142o to wydarzenie, kt\u00f3re u\u015bwiadomi\u0142o spo\u0142ecze\u0144stwu o wielkim zagro\u017ceniu dla zdrowia i \u017cycia mieszka\u0144c\u00f3w, kt\u00f3rzy wdychali zanieczyszczone powietrze. Smog doprowadzi\u0142 do katastrofy ekologicznej oraz \u015bmierci 4 tys. os\u00f3b. G\u0119sta mg\u0142a by\u0142a spowodowana du\u017c\u0105 ilo\u015bci\u0105 wyemitowanych gaz\u00f3w z komink\u00f3w mieszka\u0144, fabryk i spalin samochodowych. Jego skutki doprowadzi\u0142y cztery lata p\u00f3\u017aniej do uchwalenia ustawy o czystym powietrzu, kt\u00f3ra by\u0142a prze\u0142omowym wydarzeniem w historii ekologii Wielkiej Brytanii.\n\nWi\u0119cej zdj\u0119\u0107 mo\u017cna zobaczy\u0107 pod tym linkiem.\n\nPodsumowuj\u0105c, fotografia do\u0142\u0105czona do informacji o pandemii hiszpa\u0144skiej grypy by\u0142a zrobiona w latach pi\u0119\u0107dziesi\u0105tych i nie ma nic wsp\u00f3lnego z t\u0105 chorob\u0105.", "lang": "pl"}