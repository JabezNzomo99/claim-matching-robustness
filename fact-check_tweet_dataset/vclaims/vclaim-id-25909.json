{"title": "Fillon num\u00ebrimi s\u00eb prapthi p\u00ebr Ushtrin\u00eb", "subtitle": "", "author": "kallxo.com", "date": null, "vclaim_id": "vclaim-id-25909", "url": "https://kallxo.com/krypometer/fillon-numerimi-se-prapthi-per-ushtrine/", "vclaim": "Ai m\u00eb tutje dha afat se kur do t\u00eb krijohen Forcat e Armatosura, duke e konsideruar plan A transformimin me ndryshime kushtetuese e plan B transformimin me ndryshime ligjore q\u00eb nuk k\u00ebrkojn\u00eb vot\u00ebn e shumic\u00ebs s\u00eb dyfisht\u00eb.\n\n\u201cDua t\u00eb shpresoj dhe besoj q\u00eb do t\u00eb jet\u00eb nj\u00eb proces i planit A, p\u00ebrndryshe ne jemi aty edhe p\u00ebr planin B, por Kosova do ta ket\u00eb me planin A ose B ushtrin\u00eb e vet deri n\u00eb fund t\u00eb vitit\u201d, deklaroi Tha\u00e7i.\n\nKat\u00ebr dit\u00eb m\u00eb von\u00eb, m\u00eb 1 tetor, kryeministri i Kosov\u00ebs, Ramush Haradinaj n\u00eb emisionin Pressing n\u00eb televizionin T7, pas kthimit nga New Jorku, ku ishte takuar me sekretarin amerikan t\u00eb mbrojtjes, James Mattis deklaroi se kishte marr\u00eb bekimin e ShBA-s\u00eb dhe ushtria do t\u00eb kryhet deri n\u00eb fund t\u00eb vitit.\n\n\u201c(Brenda k\u00ebtij viti do t\u00eb ket\u00eb formim t\u00eb ushtris\u00eb?) \u00cbsht\u00eb formuar me at\u00eb bekim (t\u00eb ShBA-s\u00eb) si Papa kur i bekon katolik\u00ebt, di\u00e7ka q\u00eb e marrim pun\u00eb t\u00eb kryer. (A do ta kemi zyrtarisht ushtrin\u00eb sivjet, tash jemi n\u00eb tetor?) E ke, u kry ushtria. Bekimin, p\u00ebrkrahjen dhe besimin e kemi, ushtria \u00ebsht\u00eb e kryme\u201d, kishte theksuar Haradinaj.\n\nN\u00eb po t\u00eb nj\u00ebjt\u00ebn dit\u00eb Ambasada e ShBA-s\u00eb n\u00eb Kosov\u00eb doli me nj\u00eb komunikat\u00eb ku thuhej se ata nuk jan\u00eb konsultuar n\u00eb lidhje me koh\u00ebn e njoftimit n\u00eb lidhje me transformimin e FSK-s\u00eb dhe q\u00eb do t\u2019i analizojn\u00eb k\u00ebto projektligje p\u00ebr t\u00eb kuptuar m\u00eb shum\u00eb rreth tyre.\n\n\u201cShtetet e Bashkuara gjithmon\u00eb kan\u00eb mb\u00ebshtetur t\u00eb drejt\u00ebn sovrane t\u00eb Kosov\u00ebs p\u00ebr nj\u00eb ushtri dhe kan\u00eb punuar ngusht\u00eb me Kosov\u00ebn se si ta arrijn\u00eb k\u00ebt\u00eb. Ne kemi k\u00ebshilluar nj\u00eb qasje t\u00eb matur q\u00eb e mban Kosov\u00ebn n\u00eb sinkron me aleat\u00ebt tan\u00eb t\u00eb NATO-s n\u00eb k\u00ebt\u00eb hap t\u00eb r\u00ebnd\u00ebsish\u00ebm. Ne nuk u konsultuam n\u00eb koh\u00ebn e k\u00ebtij njoftimi dhe do t\u00eb duhet t\u00eb analizojm\u00eb projektligjet p\u00ebr t\u00eb kuptuar q\u00ebllimin dhe efektin e tyre\u201d, thuhet n\u00eb njoftimin e Ambasad\u00ebs amerikane.", "lang": "sq"}