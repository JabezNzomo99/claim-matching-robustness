{"title": "Il reddito di cittadinanza di M5S darebbe davvero duemila euro a una famiglia povera?", "subtitle": "Abbiamo verificato quanto dichiarato ad Avvenire dal candidato premier del Movimento", "author": "www.agi.it", "date": null, "vclaim_id": "vclaim-id-10070", "url": "https://www.agi.it/fact-checking/luigi_di_maio_reddito_di_cittadinanza_duemila_euro_famiglia-2315903/news/2017-11-03/", "vclaim": "Di Maio sembra citare direttamente il materiale informativo del Movimento in tema di reddito di cittadinanza. Qui si sostiene che \u201cse la nostra proposta sar\u00e0 approvata, ben 9 milioni di italiani avranno diritto al reddito di cittadinanza, cio\u00e8 tutti coloro che non hanno reddito o hanno redditi molto bassi. E questo vale per i componenti di tutta la famiglia: una famiglia di 4 persone pu\u00f2 arrivare a percepire anche 1950 euro\u201d.\n\nLa proposta in questione \u00e8 il disegno di legge n.1148, presentato dal M5S a fine ottobre 2013. Gi\u00e0 in passato ci eravamo occupati della questione del numero di potenziali beneficiari. Basandoci sullo studio condotto dall\u2019Istat nel 2015 sul ddl 1148 avevamo verificato che, con una spesa di 14,9 miliardi di euro all\u2019anno, era possibile dare il reddito di cittadinanza alle 2 milioni e 760 mila famiglie che vivono al di sotto della linea di povert\u00e0 relativa. Corrispondono a circa 8,3 milioni di persone.\n\nLa cifra si avvicina dunque ai 9 milioni citati dal M5S. Per la precisione, gli assegni che sarebbero finanziati sono 2 milioni e 760 mila: questo perch\u00e9 il reddito di cittadinanza \u00e8 sempre associato all\u2019intero nucleo familiare. Pi\u00f9 membri di un\u2019unica famiglia in difficolt\u00e0 non potrebbero ricevere pi\u00f9 misure.\n\nOltretutto, perch\u00e9 la famiglia riceva il massimo possibile, \u00e8 necessario che abbia un reddito familiare pari a zero euro. Se il reddito sale, il contributo dello Stato attraverso il reddito di cittadinanza scende.\n\nAd esempio, se il reddito familiare \u00e8 di 500 euro al mese, la misura di sostegno arriverebbe massimo a 1.188 euro. Se il reddito familiare \u00e8 di 1.000 euro al mese, la misura di sostegno arriverebbe massimo a 738 euro. Dai 2.000 euro di reddito familiare in su, non si \u00e8 pi\u00f9 destinatari del reddito di cittadinanza.\n\nCome abbiamo detto l\u2019Istat ha preso in considerazione una spesa pubblica pari a 15 miliardi di euro scarsi. Il Movimento 5 Stelle, tuttavia, ha indicato coperture per questa misura pari a oltre 20 miliardi circa. Dunque \u00e8 possibile che, con simili risorse a disposizione, sia la platea di 9 milioni di persone (e non di 8,3 milioni) sia la misura massima di 1.950 euro (e non di 1.638) siano indicazioni realistiche.\n\nSulla concretezza delle coperture indicate dal M5S sono state mosse diverse critiche. In particolare, questa \u00e8 l\u2019accusa ricorrente, il Movimento avrebbe indicato misure troppo vaghe, esagerandone il gettito potenziale.", "lang": "it"}