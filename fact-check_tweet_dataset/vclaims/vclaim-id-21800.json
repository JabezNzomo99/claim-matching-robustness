{"title": "Emiliano e la Costituzione cubana", "subtitle": "", "author": "pagellapolitica.it", "date": null, "vclaim_id": "vclaim-id-21800", "url": "https://pagellapolitica.it/dichiarazioni/7723/emiliano-e-la-costituzione-cubana", "vclaim": "Durante una cerimonia all\u2019Universit\u00e0 di Bari, il governatore della Puglia e candidato alla Segreteria del Partito Democratico Michele Emiliano ha detto la sua sulla questione delle retribuzioni dei parlamentari, che \u00e8 tornata di attualit\u00e0 con la proposta del Movimento 5 Stelle di equiparare la pensione degli attuali membri del Parlamento a quella di tutti gli altri cittadini (senza toccare i vitalizi precedenti: ce ne siamo occupati qui).\n\nLa Costituzione italiana stabilisce semplicemente che \u201ci membri del Parlamento ricevono una indennit\u00e0 stabilita dalla legge\u201d (art. 69). Oggi il trattamento economico dei parlamentari italiani si compone di diverse voci: la base \u00e8 appunto l\u2019indennit\u00e0 prevista dalla Costituzione, che ammonta a circa 5.000 euro netti. A questa si aggiungono una diaria come rimborso per le spese di soggiorno a Roma (fino a un massimo di 3.500 euro circa), un rimborso spese per il mantenimento del rapporto tra eletto ed elettori (fino a 3.690 euro), pi\u00f9 diversi altri benefit economici legati alle spese di trasporto e telefoniche, all\u2019assegno di fine mandato e cos\u00ec via. Ma come detto, l\u2019unico trattamento economico garantito dalla Costituzione \u00e8 l\u2019indennit\u00e0 prevista dall\u2019articolo 69.\n\nAl netto dello stipendio e dei benefit, quali altri redditi dichiarano i parlamentari italiani? Non \u00e8 facile stabilirlo, dato che essi non sono tenuti a pubblicare integralmente la loro dichiarazione dei redditi, ma solo una sintesi un\u2019analisi di OpenPolis\n\nPoich\u00e9 la retribuzione di un parlamentare varia dagli 80 ai 150 mila euro annui a seconda degli incarichi ricoperti, possiamo vedere che circa il 15 per cento dei membri di Camera e Senato (precisamente il 12,29 e il 16,51 per cento) hanno redditi dichiarati superiori ai 150 mila euro, e cio\u00e8 redditi pi\u00f9 o meno sostanziosi che si aggiungono a quelli da parlamentare.\n\nVediamo che cosa succede a Cuba. La Costituzione della Repubblica di Cuba \u00e8 stata proclamata il 24 febbraio del 1976, sedici anni dopo l\u2019arrivo al potere del governo rivoluzionario guidato da Fidel Castro. All\u2019articolo 1 stabilisce che \u201cCuba \u00e8 uno stato socialista di lavoratori\u201d, e l\u2019impianto della Costituzione riflette la forma di governo socialista (prevedendo, ad esempio, la propriet\u00e0 collettiva dei mezzi di produzione).\n\nCome dice Emiliano, a Cuba non si prevede una retribuzione per i membri dell\u2019Assemblea Nazionale del Potere Popolare, che equivale pressapoco al nostro Parlamento, ha 612 membri e che detiene costituzionalmente il potere legislativo. Le ultime elezioni per rinnovare l\u2019ANPP si sono tenute nel febbraio 2013 e tutti gli eletti sono membri del Partito Comunista di Cuba (PCC).\n\nTuttavia \u00e8 pi\u00f9 difficile sostenere che \u201ci politici\u201d a Cuba coincidano con i deputati italiani, visto che i poteri effettivi dell\u2019ANPP sono limitati e per nulla paragonabili a quelli del nostro Parlamento. Di norma, l\u2019ANPP si riunisce infatti solo due volte l\u2019anno e per pochi giorni: le leggi sono per lo pi\u00f9 emanate dal Consiglio di Stato. Quest\u2019ultimo \u00e8 un organo composto da 31 membri ed eletto dalla stessa Assemblea. Il presidente del Consiglio di Stato \u00e8 il capo dello Stato e del governo di Cuba: fino al 2008 la carica \u00e8 stata mantenuta da Fidel Castro, a cui \u00e8 succeduto il fratello Ra\u00fal.\n\nEmiliano dice che, invece dell\u2019attuale retribuzione, bisognerebbe limitarsi a garantire agli eletti lo stesso stipendio che percepivano al momento dell\u2019elezione. Che cosa succederebbe se qualcosa del genere venisse effettivamente attuato in Italia? Ci sarebbero per prima cosa alcuni problemi da risolvere, sconosciuti a Cuba: come comportarsi, ad esempio, con i liberi professionisti come medici o avvocati (gli avvocati e i medici sono rispettivamente 103 e 39 tra Camera e Senato) o gli imprenditori (che sono 43 alla Camera e 38 al Senato). Non \u00e8 poi escluso che in alcuni casi le retribuzioni precedenti all\u2019elezione siano superiori a quelle attualmente previste dai parlamentari.\n\nIl candidato alla segreteria del PD Michele Emiliano ha dichiarato che nella Costituzione cubana si prevede l\u2019assenza di stipendi per i politici. Effettivamente, l\u2019articolo 82 della Costituzione di Cuba esclude \u201cprivilegi economici\u201d per chi viene eletto all\u2019Assemblea Nazionale del Potere Popolare. Stabilisce per\u00f2 anche che venga mantenuto lo stipendio che gli eletti ricevevano in precedenza. Si pu\u00f2 poi discutere se a Cuba i \u201cpolitici\u201d siano soltanto i deputati dell\u2019ANPP, vista la forma di governo del Paese. Insomma, il suo paragone ha bisogno di qualche precisazione. \u201cC\u2019eri quasi\u201d per il presidente della Regione Puglia.", "lang": "it"}