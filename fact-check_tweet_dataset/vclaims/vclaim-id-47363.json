{"title": "Jakie koszta ponosi pracodawca przy zatrudnieniu na umow\u0119 o prac\u0119?", "subtitle": "Jakie koszta ponosi pracodawca przy zatrudnieniu na umow\u0119 o prac\u0119? Odpowied\u017a znajdziecie w naszej analizie wypowiedzi Paw\u0142a Tanajno.", "author": "demagog.org.pl", "date": null, "vclaim_id": "vclaim-id-47363", "url": "https://demagog.org.pl/wypowiedzi/jakie-koszta-ponosi-pracodawca-przy-zatrudnieniu-na-umowe-o-prace/", "vclaim": "Jakie koszta ponosi pracodawca przy zatrudnieniu na umow\u0119 o prac\u0119?\n\nWypowied\u017a Paw\u0142a Tanajno oceniamy jako fa\u0142sz. Wprawdzie zatrudniaj\u0105c pracownika na umowie o prac\u0119 z wynagrodzeniem brutto 2 700 z\u0142, wynagrodzenie netto wynosi ok. 2 tys. z\u0142, jednak kwota brutto nie jest ca\u0142kowitym kosztem, jaki ponosi pracodawca. Op\u0142aca on jeszcze pewne ubezpieczenia spo\u0142eczne i sk\u0142adki na Fundusze w wysoko\u015bci ok. 530 z\u0142, a zatem w sytuacji, gdy pracownik otrzymuje \u201ena r\u0119k\u0119\u201d ok. 2 tys. z\u0142, pracodawca ponosi ca\u0142kowity koszt w wysoko\u015bci ok. 3 230 z\u0142.\n\nW czasie debaty prezydenckiej w TVP 17 czerwca br. Pawe\u0142 Tanajno stwierdzi\u0142, \u017ce w sytuacji, gdy pracownik otrzymuje wynagrodzenie netto 2 tys. z\u0142, pracodawca ponosi koszt o 700 z\u0142 wi\u0119kszy.\n\nPoniewa\u017c istniej\u0105 r\u00f3\u017cne formy zatrudnienia, a tak\u017ce r\u00f3\u017cne okoliczno\u015bci zmieniaj\u0105ce wysoko\u015b\u0107 op\u0142at ponoszonych przez pracownika i pracodawc\u0119, rozpatrywa\u0107 b\u0119dziemy przyk\u0142ad, w kt\u00f3rym osoba jest zatrudniona na umowie o prac\u0119, nie prowadzi w\u0142asnej dzia\u0142alno\u015bci gospodarczej, ma ponad 26 lat, nie jest studentem/uczniem oraz mieszka w tej samej miejscowo\u015bci, w kt\u00f3rej mie\u015bci si\u0119 zak\u0142ad pracy, a tak\u017ce nie przy\u0142\u0105czy\u0142a si\u0119 do Pracowniczych Plan\u00f3w Kapita\u0142owych. Dzia\u0142alno\u015b\u0107 jest natomiast niskiego ryzyka wypadkowego, zwi\u0105zana z kultur\u0105, rekreacj\u0105 i rozrywk\u0105 (kod PKD: R).\n\nOp\u0142aty do Zak\u0142adu Ubezpiecze\u0144 Spo\u0142ecznych uiszcza pracodawca, jednak w teorii cz\u0119\u015b\u0107 tych sk\u0142adek p\u0142aci pracownik. Kwesti\u0119 t\u0119 reguluje ustawa z 13 pa\u017adziernika 1998 roku o systemie ubezpiecze\u0144 spo\u0142ecznych, a tak\u017ce ustawa z 6 lutego 1997 roku o powszechnym ubezpieczeniu zdrowotnym i ustawa bud\u017cetowa.\n\nBaz\u0105 s\u0142u\u017c\u0105c\u0105 do obliczenia wysoko\u015bci op\u0142at jest tzw. wynagrodzenie brutto. Opr\u00f3cz wynagrodzenia netto, czyli tego, co pracownik otrzymuje \u201ena r\u0119k\u0119\u201d, wynagrodzenie brutto obejmuje tak\u017ce zaliczk\u0119 na podatek dochodowy od os\u00f3b fizycznych oraz sk\u0142adki na ubezpieczenia spo\u0142eczne:\n\u2022 ubezpieczenie emerytalne w wysoko\u015bci 9,76 proc. wynagrodzenia brutto (art. 22 ust. 1 oraz art. 16 ust. 1a ustawy o SUS),\n\u2022 ubezpieczenie rentowe w wysoko\u015bci 1,5 proc. wynagrodzenia brutto (art. 22 ust. 1 oraz art. 16 ust. 1b ustawy o SUS),\n\u2022 ubezpieczenie chorobowe w wysoko\u015bci 2,45 proc. wynagrodzenia brutto (art. 22 ust. 1 oraz art. 16 ust. 2 ustawy o SUS),\n\u2022 ubezpieczenie zdrowotne w wysoko\u015bci 9 proc. wynagrodzenia brutto pomniejszonego o 3 powy\u017csze op\u0142aty (art. 19 ustawy o powszechnym ubezpieczeniu zdrowotnym).\n\nOp\u0142aty te zgodnie z przepisami ponoszone s\u0105 przez pracownika. Podstawmy pod te warto\u015bci odpowiednie liczby, bior\u0105c pod uwag\u0119, \u017ce wynagrodzenie brutto wynosi 2 700 z\u0142:\n\nDo ustalenia podstawy do wyliczenia podatku dochodowego bierzemy pod uwag\u0119 sum\u0119 koszt\u00f3w poniesionych na ubezpieczenie emerytalne, chorobowe oraz rentowe. W naszym przypadku, po zaokr\u0105gleniu do z\u0142ot\u00f3wek, jest to 370 z\u0142otych.\n\nPonadto (na mocy art. 22 ust. 2 ustawy o podatku dochodowym od os\u00f3b fizycznych) odliczy\u0107 mo\u017cemy tak\u017ce tzw. \u201ekoszty uzyskania przychodu\u201d, kt\u00f3re wynosz\u0105 250 z\u0142 lub 300 z\u0142 \u2013 je\u015bli osoba mieszka poza miejscowo\u015bci\u0105, w kt\u00f3rej mie\u015bci si\u0119 zak\u0142ad pracy. Poniewa\u017c nasz przyk\u0142ad zak\u0142ada, \u017ce osoba nie doje\u017cd\u017ca do pracy, przyjmujemy sum\u0119 620 z\u0142 (250 z\u0142 + 370 z\u0142 wyliczonych powy\u017cej). Sum\u0119 t\u0119 odejmujemy od wynagrodzenia brutto i otrzymujemy 2 080 z\u0142. Jest to tzw. podstawa opodatkowania.\n\nPoniewa\u017c osoba zarabiaj\u0105ca 2 700 z\u0142 brutto miesi\u0119cznie mie\u015bci si\u0119 w pierwszym progu podatkowym, nale\u017cny podatek wynosi 17 proc., a zatem 353,6 z\u0142 (2 080 z\u0142 pomno\u017cone przez 17 proc.). Nie jest to jednak kwota uiszczana do Urz\u0119du Skarbowego, poniewa\u017c najpierw musi ona zosta\u0107 pomniejszona o 1/12 kwoty wolnej od podatku (dla takich zarobk\u00f3w aktualnie jest to 43,76 z\u0142 \u2013 art. 27 ustawy o PIT) oraz o sk\u0142adk\u0119 na ubezpieczenie zdrowotne, ale nie w wysoko\u015bci 9 proc., a 7,75 proc., czyli 180,56 z\u0142 (na podstawie art. 30 ustawy o powszechnym ubezpieczeniu zdrowotnym oraz art. 27b ustawy o PIT). Zaliczka na podatek dochodowy wynosi zatem, po zaokr\u0105gleniu do z\u0142ot\u00f3wek, 129 z\u0142 (353,60 z\u0142 \u2013 43,76 z\u0142 \u2013 180,56 z\u0142).\n\nJak wynika z oblicze\u0144, przyj\u0105wszy kwot\u0119 brutto na poziomie 2 700 z\u0142, pracownik odda pa\u0144stwu 708,15 z\u0142 i otrzyma \u201ena r\u0119k\u0119\u201d 1991,15 z\u0142.\n\nCzy to wszystko?\n\nJak wspomnieli\u015bmy we wst\u0119pie, koszty pracownika ponoszone s\u0105 cz\u0119\u015bciowo przez niego, a cz\u0119\u015bciowo przez pracodawc\u0119. Do koszt\u00f3w pracodawcy zalicza si\u0119:\n\u2022 ubezpieczenie emerytalne w wysoko\u015bci 9,76 proc. wynagrodzenia brutto (art. 22 ust. 1 oraz art. 16 ust. 1a ustawy o SUS),\n\u2022 ubezpieczenie rentowe w wysoko\u015bci 6,5 proc. wynagrodzenia brutto (art. 22 ust. 1 oraz art. 16 ust. 1b ustawy o SUS),\n\u2022 ubezpieczenie wypadkowe w wysoko\u015bci 0,93 proc. wynagrodzenia brutto (dla takiego typu prowadzonej dzia\u0142alno\u015bci) (Rozporz\u0105dzenie z 29 listopada 2002 roku),\n\nDla kwoty brutto 2 700 z\u0142 sk\u0142adki kszta\u0142tuj\u0105 si\u0119 nast\u0119puj\u0105co:\n\nJak wida\u0107, pracodawca dodatkowo ponosi op\u0142aty w wysoko\u015bci 532,98 z\u0142. S\u0105 to ca\u0142kowite koszty pracodawcy.\n\nJak wynika z powy\u017cej zamieszczonych oblicze\u0144, w przypadku gdy p\u0142aca brutto wynosi 2 700 z\u0142, kwota netto r\u00f3wna si\u0119 prawie 2 000 z\u0142. Nie s\u0105 to jednak ca\u0142e koszty pracodawcy. W rzeczywisto\u015bci nale\u017cy doliczy\u0107 ok. 550 z\u0142 (przy takim wynagrodzeniu brutto), a zatem koszty wynios\u0105 ok. 3 230 z\u0142. R\u00f3\u017cnica pomi\u0119dzy kosztem, jaki ponosi pracodawca, a wynagrodzeniem netto wynosi zatem ok. 1 230 z\u0142, a nie 700 z\u0142. Z tego powodu analizowan\u0105 wypowied\u017a oceniamy jako fa\u0142sz.", "lang": "pl"}