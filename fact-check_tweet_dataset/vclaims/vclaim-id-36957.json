{"title": "No, al Sud la Lega non \u00e8 arrivata dietro al M5s solo in Sicilia e a Napoli", "subtitle": "", "author": "pagellapolitica.it", "date": null, "vclaim_id": "vclaim-id-36957", "url": "https://pagellapolitica.it/dichiarazioni/8296/no-al-sud-la-lega-non-e-arrivata-dietro-al-m5s-solo-in-sicilia-e-a-napoli", "vclaim": "Alle elezioni europee del 26 maggio scorso, la Lega ha raccolto \u2013 tra Italia ed estero \u2013 oltre 9 milioni e 175 mila voti (circa il 34,3 per cento sul totale), un numero oltre cinque volte maggiore rispetto al milione e 686 mila voti presi nel 2014 alle scorse europee ( ).\n\nNelle cinque circoscrizioni elettorali, il partito di Matteo Salvini \u00e8 arrivato primo in tre (Nord-occidentale, Nord-orientale e Centrale), classificandosi alle spalle del M5s al Sud e nelle isole.\n\nTra le regioni meridionali, la Lega \u00e8 arrivata prima solo in Abruzzo \u2013 con il 35,31 per cento dei voti \u2013 e dietro al M5s in Molise, Puglia, Campania, Basilicata e Calabria. Nelle isole, \u00e8 riuscita per\u00f2 ad aggiudicarsi il primato in Sardegna, con il 27,57 per cento dei voti.\n\nSecondo le nostre elaborazioni sui dati del Ministero dell\u2019Interno (consultabili qui), nella circoscrizione Italia Meridionale la Lega ha vinto in 10 province su 24: tutte e quattro quelle abruzzesi, e \u2013 tra le altre \u2013 a Benevento, Lecce, Isernia e Reggio Calabria.\n\nDiscorso analogo vale per le isole: qui la Lega \u00e8 arrivata prima in cinque province su 14 \u2013 quattro delle quali per\u00f2 in Sardegna \u2013 seconda in cinque e terza in quattro. Tra quest\u2019ultime, in provincia di Agrigento e Messina, \u00e8 finita alle spalle, oltre che del M5s, anche di Forza Italia.\n\nNelle 24 citt\u00e0 capoluogo di provincia della circoscrizione Italia Meridionale, il partito di Salvini ha vinto in tutte e quattro le citt\u00e0 abruzzesi e a Lecce e Vibo Valentia. Sei citt\u00e0, dunque, rispetto alle nove province.\n\nIl governatore della Regione Veneto Luca Zaia (Lega) ha detto che alle elezioni europee al Sud la Lega ha battuto il Movimento 5 stelle \u00abovunque tranne che in Sicilia e a Napoli\u00bb.\n\nZaia esagera il risultato del suo partito. Il Sud Italia resta infatti la roccaforte del M5s: qui l\u2019alleato di governo di Salvini ha vinto non solo nella circoscrizione Meridionale e in tutte le regioni (eccetto Abruzzo e Sardegna), ma \u00e8 anche arrivato primo nella maggior parte delle province e nelle citt\u00e0 pi\u00f9 importanti.", "lang": "it"}