{"title": "Cosa c'entra il bonus cultura di 500 euro con il concerto di Laura Pausini?", "subtitle": "Davvero era acquistabile un biglietto per un'esibizione della cantante con il contributo dello Stato ai diciottenni? Teoricamente s\u00ec, praticamente no. Ecco perch\u00e9 il post su Facebook di un giovane supporter Pd non \u00e8 credibile", "author": "www.agi.it", "date": "2018-02-16T06:45+0100", "vclaim_id": "vclaim-id-3221", "url": "https://www.agi.it/fact-checking/laura_pausini_concerto_bonus_cultura_governo_pd-3498565/news/2018-02-16/", "vclaim": "Sulla pagina Facebook \u201cMatteo Renzi News\u201d - fanpage \u201cnon ufficiale\u201d, ma che secondo inchieste di stampa \u00e8 gestita anche da collaboratori del segretario del Pd - lo scorso 13 febbraio \u00e8 stato pubblicato un post, attribuito a \u201cun ragazzo di appena 18 anni\u201d, che spiega le ragioni che lo hanno convinto a votare Pd. Tra le altre cose si legge: \u201cSe non fosse stato per le 500 euro di Renzi io non sarei riuscito a coronare uno dei miei sogni pi\u00f9 grandi, cio\u00e8 incontrare Laura Pausini ed andare ad un suo concerto\u201d.\n\nCome si legge sul sito del governo, \u201cIl bonus, operativo dal 3 novembre 2016 e utilizzabile fino al 31 dicembre 2017, pu\u00f2 essere utilizzato per l'acquisto di: biglietti per assistere a rappresentazioni teatrali e cinematografiche e spettacoli dal vivo; libri; ingresso a musei, mostre ed eventi culturali, monumenti, gallerie, aree archeologiche, parchi naturali\u201d.\n\nSe non fosse che successivamente al 3 novembre, quando il bonus \u00e8 diventato operativo, la Pausini non ha tenuto nemmeno un concerto a pagamento in Italia e, come spiegato nelle \u201cDomande frequenti\u201d relative al bonus, \u201cil Bonus Cultura \u00e8 spendibile solo sul territorio italiano\u201d.\n\nNel 2016 la cantante romagnola si \u00e8 esibita dal vivo in Europa, Nord America e Sud America, con il \u201cSimili World Tour\u201d. La prima parte, chiamata \u201cPausini Stadi Tour\u201d, si \u00e8 tenuta in Italia a maggio e giugno 2016.\n\nLe tappe sono state Imola (25 maggio), Milano (4 e 5 giugno), Roma (11 giugno) e Bari (18 giugno).\n\nNel 2017, come annunciato dalla stessa Pausini sui social, la cantante non \u00e8 stata in tour e non ha fatto concerti live. Dopo le fatiche dell\u2019anno precedente, la Pausini ha dichiarato di avere bisogno di riposo e di voler passare un po\u2019 pi\u00f9 tempo con la famiglia.\n\nInfatti da quando il bonus \u00e8 divenuto operativo \u2013 il 3 novembre 2016 \u2013 la cantante non si \u00e8 pi\u00f9 esibita dal vivo e a pagamento in Italia, e non \u00e8 possibile nemmeno che il bonus sia stato speso per un concerto tenutosi all\u2019estero.", "lang": "it"}