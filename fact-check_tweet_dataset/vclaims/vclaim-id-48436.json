{"title": "Italia ultima in Europa per numero di nati?", "subtitle": "", "author": "pagellapolitica.it", "date": null, "vclaim_id": "vclaim-id-48436", "url": "https://pagellapolitica.it/dichiarazioni/8415/italia-ultima-in-europa-per-numero-di-nati", "vclaim": "In una diretta Facebook del 17 ottobre 2019, il leader del Movimento 5 stelle e Ministro degli Esteri Luigi di Maio ha affermato che in Europa siamo \u00abl'ultimo Paese che fa figli\u00bb (min. -5:50).\n\nDi Maio non specifica a quale fattore demografico stia facendo riferimento quando parla dell'Italia come l'ultimo Paese che fa figli in Europa. Tuttavia, quando si parla di nascite i principali elementi da tenere in considerazione sono due: il tasso di natalit\u00e0 e il tasso di fecondit\u00e0.\n\nPer quanto riguarda il tasso di fertilit\u00e0 (ovvero il numero medio di figli per donna), i dati Eurostat pubblicati nel 2019 e riferiti al 2017 indicano per l\u2019Italia un numero medio di figli per donna di 1,32. In questa specifica classifica, il nostro Paese si posiziona alla pari con Cipro e pi\u00f9 in alto rispetto a Spagna (1,31) e a Malta (1,26). Va per\u00f2 considerato che, da queste particolari statistiche Eurostat, mancano i dati di alcuni Paesi.\n\nInoltre, secondo i dati Eurostat pubblicati nel 2019 e riferiti al 2017, l\u2019Italia \u00e8 all\u2019ultimo posto nell\u2019Unione europea e nell\u2019area euro in generale per l\u2019et\u00e0 media delle donne al momento della nascita del primo figlio: 31,1 anni.\n\nSalvo i numeri inferiori registrati in piccolissimi Stati come Andorra, Monaco e San Marino, infatti, il nostro Paese si colloca all\u2019ultimo posto per quanto riguarda il tasso di natalit\u00e0. Per quanto riguarda il tasso di fertilit\u00e0, poi, sono solo due i Paesi dell\u2019Unione europea a battere l\u2019Italia in senso negativo: Spagna e Malta.", "lang": "it"}