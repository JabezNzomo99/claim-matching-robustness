{"title": "Di Maio ha (quasi) ragione sul salario minimo", "subtitle": "", "author": "pagellapolitica.it", "date": null, "vclaim_id": "vclaim-id-28722", "url": "https://pagellapolitica.it/dichiarazioni/8209/di-maio-ha-quasi-ragione-sul-salario-minimo", "vclaim": "\u00abIl salario minimo orario \u00e8 una misura che esiste in quasi tutta Europa, la adottano 22 paesi su 28, comprese Francia e Germania. La sinistra se ne \u00e8 riempita la bocca per anni ma non l\u2019ha mai nemmeno posta in agenda\u00bb.\n\nIn un post pubblicato sulla propria pagina Facebook Luigi Di Maio ha affermato che il salario minimo orario \u00e8 una misura non presente in Italia ma molto diffusa in Europa. Secondo il leader del M5s, inoltre, i governi di \u00absinistra\u00bb non hanno mai inserito nella propria agenda politica questa misura.\n\nMa davvero siamo tra i pochi Paesi dell\u2019Unione europea a non prevedere un salario minimo orario? E che cosa hanno fatto in questo ambito i governi di (centro)sinistra? Abbiamo verificato.\n\nEurofond, l\u2019agenzia europea per il miglioramento degli standard lavorativi nell\u2019Ue, conferma i numeri riportati da Luigi Di Maio. Secondo i dati relativi al 2019, infatti, i Paesi membri che prevedono un salario minimo orario garantito per legge sono esattamente 22. Tra questi ci sono anche la Germania e la Francia, che hanno fissato la paga minima oraria per il 2019 rispettivamente a 9,19\u20ac e 10,03\u20ac.\n\nCi sono, per\u00f2, anche Paesi senza un salario minimo stabilito per legge. In totale, all\u2019interno dell\u2019Ue, sono sei: l\u2019Italia, l\u2019Austria, Cipro e i tre Paesi scandinavi Danimarca, Finlandia e Svezia.\n\nPur non avendo una legge nazionale sul salario orario minimo, alcuni di questi Paesi adottano per\u00f2 un salario minimo settoriale. In altre parole, attraverso contratti collettivi, i sindacati e i datori di lavoro stabiliscono quale sia il minimo orario per i lavoratori di un certo settore. Questo \u00e8, per esempio, il caso della Danimarca e, come vedremo, anche quello dell\u2019Italia.\n\nIn secondo luogo, i minimi stabiliti dai diversi Ccnl hanno ricadute sui compensi di tutti i lavoratori, compresi quelli che non sono direttamente coperti dai contratti (secondo le stime elaborate dal professor Cappellari, citato da l'Espresso nel 2015, sono circa il 13% del totale, poco pi\u00f9 di 2 milioni di lavoratori dipendenti). La Corte Costituzionale ha infatti stabilito che i minimi dei Ccnl sono un \u00abparametro esterno di commisurazione\u00bb per i livelli salariali dei lavoratori non coperti da un contratto collettivo. Ci\u00f2 vuol dire che una paga oraria non in linea con quanto previsto dal Ccnl di settore \u00e8 da considerarsi contraria alla legge.\n\nInoltre, pur avendo formalmente diritto ad un certo minimo salariale, i lavoratori sottopagati sono costretti a fare ricorso ad un giudice del lavoro per vederselo riconosciuto. Un\u2019azione che spesso rischia di esporre il lavoratore a ripercussioni negative sul posto di lavoro presente e su quelli futuri.\n\nDi Maio ha anche accusato \u00abla sinistra\u00bb di aver parlato molto del salario minimo, ma di non averla mai messa \u00abin agenda\u00bb. Questa critica sembra, almeno in parte, ingenerosa: da un lato la questione non \u00e8 mai stata davvero centrale e dall\u2019altro alcune iniziative in quella direzione erano state prese.\n\nIl Pd ha iniziato a parlare di salario minimo con Veltroni nel 2008, seppure in via sperimentale, in modo che potesse tutelare i lavoratori non coperti dai Ccnl. Nella campagna elettorale per il 2013 il tema non era stato tra i pi\u00f9 dibattuti dell\u2019agenda politica, ma l\u2019allora segretario del Pd Pierluigi Bersani lo inser\u00ec, poco dopo le elezioni, tra quegli \u201cotto punti\u201d su cui aveva chiesto al Parlamento - e in particolare il M5s - di votargli la fiducia. Anche con Renzi al governo se ne era parlato e la proposta di un salario minimo \u00e8 contenuta anche nel programma elettorale per le elezioni del 4 marzo 2018.\n\nIl programma di Bersani per le elezioni del 2013, invece, non includeva il salario minimo. Ma dopo la mancata vittoria alle elezioni di febbraio, a marzo 2013 Bersani propose al Parlamento \u201cotto punti\u201d per un \u201cgoverno di cambiamento\u201d che potesse, su questi, ottenere i voti necessari. Tra le \u00abmisure urgenti sul fronte sociale e del lavoro\u00bb, era contenuto anche un \u00absalario o compenso minimo per chi non ha copertura contrattuale\u00bb.\n\nAnche il programma di Matteo Renzi per il congresso del Pd e per le primarie del 2013 non faceva menzione del salario minimo, cos\u00ec come quello del 2017. Inoltre, nei discorsi programmatici con i quali hanno richiesto la fiducia alle camere, nessuno dei tre presidenti del Consiglio del Partito Democratico (Letta, Renzi e Gentiloni) ha fatto riferimento all\u2019introduzione del salario minimo.\n\nTuttavia il governo Renzi aveva messo per iscritto nel 2014, col Jobs Act, una delega legislativa che andava nella direzione gi\u00e0 immaginata da Veltroni. Nella legge delega approvata a dicembre 2014 dal Parlamento era infatti data facolt\u00e0 al governo di emanare un decreto che introducesse \u00abeventualmente anche in via sperimentale, il compenso orario minimo\u00bb per i lavoratori subordinati e per i rapporti di collaborazione coordinata e continuativa. Anche in questo caso tale compenso orario minimo era limitato ai \u00absettori non regolati da contratti collettivi\u00bb (per quelli coperti da Ccnl, infatti, non ce n\u2019\u00e8 necessit\u00e0).\n\nDunque Di Maio ha ragione nel dire che il Pd \u00e8 parla da tempo di salario minimo come soluzione per tappare i buchi lasciati dai Ccnl, ma in concreto non ha approvato alcuna legge che lo istituisse (neppure in via sperimentale, come proposto nel 2008 e nel 2014). Sembra tuttavia esagerato, visto appunto la natura sperimentale delle proposte precedenti e contemporanee agli anni di governo del Pd, sostenere che il Partito democratico si sia \u00abriempito la bocca per anni\u00bb con quella proposta.\n\nLuigi Di Maio ha dichiarato che 22 Paesi (tra cui Germania e Francia) su 28 dell\u2019Ue prevedono il salario minimo orario e che la \u00absinistra\u00bb, sul punto, ha parlato molto ma fatto poco.\n\nIl leader del M5s ha ragione quando afferma che Germania, Francia e altri Paesi Ue (in totale proprio 22) prevedono il salario minimo orario. La sua accusa alla \u00absinistra\u00bb, se riferita al Partito Democratico, \u00e8 in sostanza fondata ma sembra eccessiva nei toni, considerato, che fino al 2018, i democratici hanno inserito la misura diverse volte nei loro programmi, senza per\u00f2 farne davvero una battaglia centrale. Luigi Di Maio si merita quindi un \u201cC\u2019eri quasi\u201d.", "lang": "it"}