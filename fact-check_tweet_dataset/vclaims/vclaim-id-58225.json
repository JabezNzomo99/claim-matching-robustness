{"title": "Jakie ograniczenia w produkcji ropy wprowadzi\u0142o porozumienie OPEC+?", "subtitle": "Jakie ograniczenia w produkcji ropy wprowadzi\u0142o porozumienie OPEC+? Zapoznaj si\u0119 z nasz\u0105 najnowsz\u0105 analiz\u0105, w kt\u00f3rej odpowiadamy na to pytanie.", "author": "demagog.org.pl", "date": null, "vclaim_id": "vclaim-id-58225", "url": "https://demagog.org.pl/wypowiedzi/jakie-ograniczenia-w-produkcji-ropy-wprowadzilo-porozumienie-opec/", "vclaim": "Wypowied\u017a Micha\u0142a Kurtyki oceniamy jako prawdziw\u0105, poniewa\u017c porozumienie Organizacji Kraj\u00f3w Eksportuj\u0105cych Rop\u0119 Naftow\u0105 (OPEC) za\u0142o\u017cy\u0142o ograniczenie produkcji o 9,7 mln bary\u0142ek ropy naftowej dziennie w pierwszym etapie kontrolowania rynku surowca w obliczu kryzysu wywo\u0142anego przez pandemi\u0119 koronawirusa SARS-CoV-2.\n\nOPEC to organizacja koordynuj\u0105ca polityk\u0119 naftow\u0105 pa\u0144stw cz\u0142onkowskich w celu regulacji rynku naftowego i dostaw ropy naftowej dla konsument\u00f3w oraz producent\u00f3w. Obecnie w sk\u0142ad OPEC wchodzi trzyna\u015bcie kraj\u00f3w: Algieria, Angola, Kongo, Gwinea R\u00f3wnikowa, Gabon, Irak, Iran, Kuwejt, Libia, Nigeria, Arabia Saudyjska, Zjednoczone Emiraty Arabskie i Wenezuela. Ekwador wycofa\u0142 swoje cz\u0142onkostwo 1 stycznia 2020 roku.\n\nOPEC+ to kraje przynale\u017c\u0105ce do Organizacji Kraj\u00f3w Eksportuj\u0105cych Rop\u0119 Naftow\u0105 oraz dziesi\u0119\u0107 dodatkowych pa\u0144stw pod przewodnictwem Federacji Rosyjskiej. Na 10. (nadzwyczajnym) posiedzeniu ministerialnym OPEC+, kt\u00f3re mia\u0142o miejsce 12 kwietnia, ustanowiono, \u017ce ograniczenie ca\u0142kowitej produkcji ropy b\u0119dzie odbywa\u0107 si\u0119 w trzech etapach.\n\nEtap pierwszy zak\u0142ada ograniczenie produkcji ropy naftowej o 9,7 mln bary\u0142ek dziennie w okresie od 1 maja do 30 czerwca 2020 roku. Etap drugi uwzgl\u0119dnia zmniejszenie produkcji ropy naftowej o 7,7 mln bary\u0142ek dziennie od 1 lipca do 31 grudnia 2020 roku. Etap trzeci obni\u017ca produkcj\u0119 o 5,8 mln bary\u0142ek dziennie na okres od 1 stycznia 2021 roku do 30 kwietnia 2022 roku. Plan jest elastyczny i uwzgl\u0119dnia mo\u017cliwo\u015b\u0107 rewizji, kt\u00f3re mog\u0105 zosta\u0107 wprowadzone po kolejnych spotkaniach pa\u0144stw cz\u0142onkowskich OPEC. Jego celem jest zr\u00f3wnowa\u017cenie \u015bwiatowego rynku ropy.", "lang": "pl"}