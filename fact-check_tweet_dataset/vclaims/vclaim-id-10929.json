{"title": "L'Universit\u00e0 italiana ha perso 65 mila iscritti? O sono 16 mila? Il conto preciso", "subtitle": "Il segretario di Sinistra Italiana, Nicola Fratoianni\u00a0ospite di Otto e Mezzo su La7 ha dato delle cifre che abbiamo verificato", "author": "www.agi.it", "date": null, "vclaim_id": "vclaim-id-10929", "url": "https://www.agi.it/fact-checking/fratoianniuniversita_calo_iscritti-3151783/news/2017-11-23/", "vclaim": "Il segretario di Sinistra Italiana Nicola Fratoianni, ospite di Otto e Mezzo su La7 lo scorso 21 novembre, ha sostenuto (min. 14.35) che bisogna \u201crestituire all\u2019universit\u00e0 65 mila ragazzi di questo Paese che negli ultimi 10 anni hanno smesso di iscriversi perch\u00e9 non se lo possono pi\u00f9 permettere\u201d.\n\nPer prima cosa, vediamo se e quanto sono calate le iscrizioni nelle universit\u00e0 italiane. Possiamo verificare i numeri consultando il servizio statistico del Ministero dell\u2019Istruzione, dell\u2019Universit\u00e0 e della Ricerca (Miur).\n\nDieci anni fa, gli immatricolati \u2013 sia nelle lauree triennali che a ciclo unico \u2013 erano 305.847 (anno 2006/2007). Per l\u2019anno accademico 2016/2017 le nuove matricole sono state 289.930.\n\nGli immatricolati sono infatti scesi dai 332.703 del 2003/2004 fino ai 252.457 del 2013/2014. Un primo brusco calo \u00e8 avvenuto tra il 2005 e il 2007, quando si scese quasi a 300 mila matricole. Poi di nuovo tra il 2010 e il 2014, quando si pass\u00f2 da 290 mila matricole a poco pi\u00f9 di 250 mila.\n\nNel 2014/2015 \u00e8 arrivato un primo segnale di ripresa, con le immatricolazioni che sono risalite a 270 mila. L\u2019anno dopo si \u00e8 toccata quota 276 mila e nel 2016/2017 appunto quasi 290 mila. Un livello che non veniva toccato dal 2010.\n\nSecondo l\u2019Istat, nel 2008/2009 la percentuale di diplomati che si iscriveva all\u2019Universit\u00e0 era il 60,1% e sei anni dopo, nel 2013/2014, era sceso al 49,8%. Pi\u00f9 di dieci punti di diminuzione.\n\nFratoianni cita un dato vecchio di due anni, e oggi non pi\u00f9 attuale. Il calo non \u00e8 di 65 mila ragazzi ma di 16 mila, se guardiamo solo al numero di iscritti ogni anno. Il segretario di Sinistra Italiana ha poi parzialmente ragione ad indicare come causa del calo la difficolt\u00e0 economica delle famiglie. Ma non \u00e8 l\u2019unica.", "lang": "it"}