{"title": "Nie, Samsung nie zawiesi\u0142 produkcji telefon\u00f3w i ich nie wyprzedaje. To pr\u00f3ba phishingu", "subtitle": "Na Facebooku pojawi\u0142y si\u0119 wpisy m\u00f3wi\u0105ce, \u017ce w zwi\u0105zku z epidemi\u0105 koronawirusa firma Samsung wstrzyma\u0142a produkcj\u0119 swoich telefon\u00f3w i wyprzedaje zapasy niekt\u00f3rych modeli za symboliczne euro. To nieprawda. Firma nie wstrzyma\u0142a produkcji. Ta fa\u0142szywa informacja to tak naprawd\u0119 pr\u00f3ba \u201ephishingu\u201d, kradzie\u017cy danych internetowych.", "author": "sprawdzam.afp.com", "date": "2020-05-14T18:07:38+02:00", "vclaim_id": "vclaim-id-58285", "url": "https://sprawdzam.afp.com/nie-samsung-nie-zawiesil-produkcji-telefonow-i-ich-nie-wyprzedaje-proba-phishingu", "vclaim": "Nie, Samsung nie zawiesi\u0142 produkcji telefon\u00f3w i ich nie wyprzedaje. To pr\u00f3ba phishingu\n\nNa Facebooku pojawi\u0142y si\u0119 wpisy m\u00f3wi\u0105ce, \u017ce w zwi\u0105zku z epidemi\u0105 koronawirusa firma Samsung wstrzyma\u0142a produkcj\u0119 swoich telefon\u00f3w i wyprzedaje zapasy niekt\u00f3rych modeli za symboliczne euro. To nieprawda. Firma nie wstrzyma\u0142a produkcji. Ta fa\u0142szywa informacja to tak naprawd\u0119 pr\u00f3ba \u201ephishingu\u201d, czyli kradzie\u017cy danych internetowych.\n\n- Z uwagi na rozw\u00f3j wirusa COVID-19. Samsung wstrzymuje produkcj\u0119 telefon\u00f3w do odwo\u0142ania! - czytamy w po\u015bcie, kt\u00f3ry pojawi\u0142 si\u0119 14 maja na jednej z grup na Facebooku.\n\n - Z uwagi na spory zapas telefon\u00f3w, wyprzedaj\u0105 telefony Samsung S10+ na przecenie, z \u20ac1029 na \u20ac1,50! - czytamy w nim.\n\nDo posta do\u0142\u0105czono zdj\u0119cia telefonu Samsung Galaxy S10, a tak\u017ce opini\u0119 osoby, kt\u00f3ra mia\u0142a skorzysta\u0107 z oferty przeceny. \n\n - W moim przypadku zosta\u0142y zam\u00f3wione od razu dwie sztuki, na mnie i siostr\u0119. (Akcja trwa do wyczerpania zapas\u00f3w, ale jedno zam\u00f3wienie to jeden telefon, wi\u0119c mo\u017cna na jeden adres zam\u00f3wi\u0107 par\u0119 razy z r\u00f3\u017cnych danych, rodzice, rodze\u0144stwo etc.) - podpowiada autor posta.\n\nPodobny post ukaza\u0142 si\u0119 te\u017c tu i tu. Razem mia\u0142y 33 tys. ods\u0142on. I w tych przypadkach pojawia si\u0119 ten sam link, kt\u00f3ry odsy\u0142a odbiorc\u0119 do d\u0142u\u017cszego tekstu. Przypomina on artyku\u0142 prasowy. Ma tytu\u0142, autora, dat\u0119 publikacji. W formie przypomina wywiad, cho\u0107 nie bardzo wiadomo z kim, gdy\u017c nie podano nazwiska osoby z kt\u00f3r\u0105 jest przeprowadzony.\n\nDodatkowo, by osi\u0105gn\u0105\u0107 u odbiorcy wra\u017cenie, \u017ce czyta prawdziw\u0105 informacj\u0119 prasow\u0105, po prawej stronie umieszczono tytu\u0142y r\u00f3\u017cnych informacji prasowych (nieaktualnych) oraz charakterystyczn\u0105 \u017c\u00f3\u0142t\u0105 kropk\u0119, logo portalu Onet.\n\nMa\u0142o prawdopodobne jest czy cytowany 29-letni Robert Kie\u0142 z G\u0142ogowa istnieje. Nie znale\u017ali\u015bmy u\u017cytkownika Facebooka o tym nazwisku pochodz\u0105cego z tego miasta. Wed\u0142ug artyku\u0142u mia\u0142 on przetestowa\u0107 promocj\u0119 i dosta\u0107 swojego Galaxy S10+ poczt\u0105 zaledwie kilka dni p\u00f3\u017aniej.\n\n- Promocje m\u00f3wi\u0105ce o tym, \u017ce mo\u017cna kupi\u0107 flagowy telefon za 1 euro czy 1 USD to oszustwo i ch\u0119\u0107 wy\u0142udzenia pieni\u0119dzy od klient\u00f3w. Oszu\u015bci u\u017cywaj\u0105 r\u00f3\u017cnych sposob\u00f3w, aby si\u0119 uwiarygodni\u0107 - przekaza\u0142 nam w czwartek Olaf Krynicki, rzecznik prasowy Samsung w Polsce.\n\n- Oszu\u015bci posuwaj\u0105 si\u0119 nawet do tego, \u017ce kradn\u0105 materia\u0142y marketingowe kopiuj\u0105c je z naszych stron czy serwis\u00f3w, po to, aby jak najbardziej uwiarygodni\u0107 swoje phishingowe strony. Dlatego przestrzegamy, aby nie klika\u0107 w podejrzane linki czy strony - doda\u0142.\n\nMechanizm jest zawsze ten sam. Podany link przekierowuje nas do sfa\u0142szowanej strony jakiego\u015b znanego portalu informacyjnego. W tym przypadku pseudoartyku\u0142 zosta\u0142 opublikowany na stronie \u201efakt-24.eu\u201d, kt\u00f3ra przypomina jeden z popularnych polskich portali informacyjnych FAKT24. Dalej mamy ju\u017c tylko klikn\u0105\u0107 na czerwony pasek by wybra\u0107 kolor, zam\u00f3wi\u0107 telefon a co najwa\u017cniejsze poda\u0107 nasze dane, takie jak adres e-mailowy lub telefon.\n\nOszustom w\u0142a\u015bnie o to chodzi, o podst\u0119pne pozyskanie naszych danych, \u017ceby je wykorzystywa\u0107 w spos\u00f3b nielegalny, g\u0142\u00f3wnie do rozsy\u0142ania spamu.\n\nSkradzione dane pozwolaj\u0105 cyberprzest\u0119pcom uzyska\u0107 dost\u0119p do innych zasob\u00f3w takich jak sklepy internetowe. Maj\u0105c ju\u017c czyje\u015b has\u0142o do konta na Facebooku, hakerzy mog\u0105 wej\u015b\u0107 na jego konto na Allegro czy Olx, gdy\u017c bardzo cz\u0119sto u\u017cytkownicy maj\u0105 jedno i to samo has\u0142o dla wielu kont. Dalej ju\u017c \u0142atwo uzyska\u0107 dost\u0119p do naszych kart kredytowych. St\u0105d tak wa\u017cn\u0105 spraw\u0105 jest zmiana hase\u0142 je\u015bli damy si\u0119 z\u0142apa\u0107 na tak\u0105 pr\u00f3b\u0119.\n\nWarto te\u017c przyjrze\u0107 si\u0119 dyskusji pod samym tekstem. Komentarze u\u017cytkownik\u00f3w nie s\u0105 aktywne, tak jak by\u0107 powinny. One r\u00f3wnie\u017c odsy\u0142aj\u0105 nas do tego samego fejkowego formularza. Jak podkre\u015bla rzecznik Samsunga, pochodz\u0105 one z tzw. fejkowych kont na Facebooku.", "lang": "pl"}