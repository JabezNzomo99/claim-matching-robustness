{"title": "Nei, du kan ikke kj\u00f8pe dyre merkevarer for en billig penge p\u00e5 disse nettsidene", "subtitle": "Facebook-profiler blir brukt til \u00e5 spre dette bildet som lokker med dyre merkevarer til en billig penge. Har du f\u00e5tt denne annonsen publisert p\u00e5 veggen din av en venn, slett den.", "author": "www.faktisk.no", "date": null, "vclaim_id": "vclaim-id-50827", "url": "https://www.faktisk.no/faktasjekker/Gl1/nei-du-kan-ikke-kjope-dyre-merkevarer-for-en-billig-penge-pa-disse-nettsidene", "vclaim": "Vigdis Eugenie L\u00f8kli har de siste ukene f\u00e5tt beskjed av flere Facebook-venner om at de mottar s\u00e5kalt spam fra Facebook-profilen hennes. Med henne som avsender, mottar de bilde av en annonse som frister med store rabatter p\u00e5 merkevarer.\n\n\u2013 Jeg vet ikke. Jeg var ikke klar over at denne annonsen ble sendt til vennene mine f\u00f8r noen av dem p\u00e5pekte det, sier L\u00f8kli til Faktisk.no.\n\nFor godt til \u00e5 v\u00e6re sant\n\nRalph Lauren-produkter nedsatt med 80\u201385 prosent, Vans nedsatt med 50\u201370 prosent og The North Face med 70\u201390 prosent rabatt. Det h\u00f8res unektelig ut som et godt tilbud, men det er alts\u00e5 for godt til \u00e5 v\u00e6re sant.\n\nDen aktuelle bildeannonsen, og flere nesten identiske annonser, spres p\u00e5 Facebook av privatprofiler. Dersom du har f\u00e5tt en slik annonse publisert p\u00e5 Facebook-veggen din av en venn, eller f\u00e5tt den tilsendt p\u00e5 Messenger \u2013 styr unna.\n\nL\u00f8kli har pr\u00f8vd \u00e5 f\u00e5 hjelp for \u00e5 f\u00e5 slutt p\u00e5 spredningen av annonsen fra profilen sin.\n\n\u2013 Jeg har byttet passord, men det ser ikke ut til \u00e5 hjelpe, sier hun.\n\nAnnonsen er blitt sendt ut flere ganger til vennene hennes de siste to\u2013tre ukene.\n\n\u2013 Jeg har lagt ut en melding om at det ikke er jeg som sender ut dette. Jeg har slettet venner, for \u00e5 se om det hjelper, men n\u00e5 vet jeg ikke hva jeg skal gj\u00f8re.\n\nFaktisk har snakket med to andre som har profiler p\u00e5 Facebook som ogs\u00e5 er brukt til spredning av annonsen. Ingen av dem var klar over at deres konto ble brukt til dette, men hoved\u00e5rsaken er at de sjelden bruker Facebook.\n\nHva er hensikten med nettsidene?\n\nP\u00e5 nettsidene det vises til i annonsen ser det ut til at man kan kj\u00f8pe de ulike produktene til reklameres for. P\u00e5 Vansxc.com f\u00e5r man for eksempel opp ulike Vans-sko p\u00e5 tilbud til rundt 200 kroner.\n\nNettsidene inneholder ingen konkret informasjon om hvem som st\u00e5r bak, med unntak av to felles e-postadresser: Shoesservice@Ycsale.Com og Service1@Vinayotap.Com. Disse st\u00e5r oppf\u00f8rt nederst p\u00e5 alle nettsidene som det fortsatt er mulig \u00e5 komme inn p\u00e5. Faktisk.no har sent e-post til begge, men har forel\u00f8pig ikke f\u00e5tt svar.\n\nJan Roger Wilkens er sikkerhetsanalytiker ved Telenors sikkerhetssenter. Han har sett p\u00e5 flere av annonsene og sjekket nettadressene som er oppgitt.\n\n\u2013 Dersom du bestiller noe fra nettsidene i annonsen, kan litt forskjellige ting skje. I noen tilfeller kan du f\u00e5 tilsendt et billig kopiprodukt av originalen du bestiller. Andre ganger f\u00e5r du kanskje ikke tilsendt noen ting. I begge tilfeller kan ogs\u00e5 betalingskortet du bruker bli belastet ekstra - gjerne flere mindre bel\u00f8p over tid, skriver Wilkens i en e-post til Faktisk.no\n\nHan bekrefter at annonsen er ren svindel og frar\u00e5der sterkt folk \u00e5 bestille noe fra disse nettbutikkene.\n\n\u2013 De fleste av nettsidene lever ogs\u00e5 bare i kort tid. Den ene nettbutikken med adressen \u00abnikenz.com\u00bb er allerede lagt ned, sier han.\n\nDette er et typisk fellestrekk for nettbutikker som det blir reklamert for i denne typen annonser: De blir opprettet, brukt og lagt ned p\u00e5 relativt kort tid.\n\nP\u00e5 sp\u00f8rsm\u00e5l om hvordan for eksempel Vigdis Eugenie L\u00f8klis Facebook-konto kan bli misbrukt p\u00e5 denne m\u00e5ten, svarer Wilkens f\u00f8lgende:\n\n\u2013 L\u00f8kli har f\u00e5tt kontoen sin hacket. I de aller fleste tilfeller dreier det seg om s\u00e5kalt \u00abphishing\u00bb \u2013 alts\u00e5 at brukerne blir fralurt informasjon om brukernavn og passord. Den hackede har trykket p\u00e5 en lenke p\u00e5 Facebook, eller p\u00e5 en lenke i en e-post som ber henne om \u00e5 logge inn p\u00e5 Facebook for \u00e5 komme videre.\n\nWilkens oppfordrer brukere til \u00e5 m\u00e5 sjekke i nettleseren at adressen til siden stemmer overens med siden den utgir seg for \u00e5 v\u00e6re.\n\n\u2013 At det st\u00e5r \u00abFacebook.com\u00bb i nettleseren n\u00e5r en pr\u00f8ver \u00e5 logge seg inn p\u00e5 Facebook sine sider. Noen ganger er det jo Facebook som sender e-poster til brukerne, mens andre ganger er det falske avsendere. Ofte kan det l\u00f8nne seg \u00e5 opps\u00f8ke nettsiden direkte i nettleseren, alts\u00e5 ikke logge seg inn p\u00e5 tjenester etter \u00e5 ha trykket p\u00e5 lenker i eposter og andre steder.\n\nDersom du logger deg inn p\u00e5 en falsk innloggingsside, sendes brukernavnet og passordet til kriminelle.\n\n\u2013 Disse legger s\u00e5 inn brukernavnet og passordet i sine systemer, som automatisk logger inn p\u00e5 kontoene de har f\u00e5tt kontroll over. Da er det fritt frem for dem \u00e5 publisere falske annonser, som den L\u00f8kli har blitt et offer for.\n\nVed siden av phishing, er det typisk \u00e9n annen mulighet kriminelle foretrekker for \u00e5 f\u00e5 tilgang til kontoen din.\n\n\u2013 Dersom du har brukt det samme passordet p\u00e5 flere tjenester, kan de ha f\u00e5tt tilgang til passordet ditt ved en datalekkasje fra en annen tjeneste. Det finnes hundrevis av slike lekkede passordatabaser p\u00e5 nettet, sier Wilkens.\n\nLurer du p\u00e5 om passordet ditt har blitt lekket, kan du s\u00f8ke opp e-posten din p\u00e5 denne nettsiden: haveibeenpwned.com.\n\nIf\u00f8lge Wilkens finnes det finnes flere m\u00e5ter \u00e5 bli svindlet p\u00e5, men det er de ovenfor nevnte som for tiden er de vanligste.\n\nHvem kan hjelpe deg?\n\nFaktisk.no har gjort et Google-s\u00f8k p\u00e5 tittelen i bildeannonsen som spres p\u00e5 Facebook, \u00abclearance sale 2019\u00bb, sammen med ordet \u00abspam\u00bb.\n\nMan f\u00e5r treff p\u00e5 flere nettsider som reklamerer med at de kan hjelpe med \u00e5 fjerne virus og spam p\u00e5 Facebook. Dette gjelder blant annet nettsiden Viruset.no.\n\nHer finner man informasjon om ulike virus som visstnok spres p\u00e5 Facebook. P\u00e5 nettsiden st\u00e5r det at man b\u00f8r bytte Facebook-passord, og at man b\u00f8r laste ned et virusprogram for \u00e5 bli kvitt problemet.\n\n\u2013 Hvorfor f\u00e5r man s\u00e5 mange treff p\u00e5 nettsteder som kan hjelpe meg \u00e5 bli kvitt virus?\n\n\u2013 N\u00e5r en svindel er avsl\u00f8rt, er antivirusleverand\u00f8rene fort p\u00e5 banen og legger inn navnet p\u00e5 den siste svindelen p\u00e5 nettsidene sine, slik at du f\u00e5r treff p\u00e5 nettopp deres sider dersom du googler en annonse, sier sikkerhetsanalytiker Wilkens i Telenor.\n\nIf\u00f8lge ham finnes det et utall slike sider, som vil f\u00e5 deg til \u00e5 laste ned eller kj\u00f8pe ulike virusprogrammer.\n\n\u2013 Programmene gj\u00f8r lite, men koster mye. De blir ofte sv\u00e6rt aggressivt markedsf\u00f8rt, og de som st\u00e5r bak markedsf\u00f8ringen f\u00e5r betalt per installasjon. Det er ogs\u00e5 mange falske nettsider som skryter av diverse programvare, eller presenterer falske anmeldelser for \u00e5 overbevise folk om \u00e5 betale for programmene, sier han.\n\nFor \u00e5 se hvordan andre forbrukere har opplevd en nettside eller et program, kan du s\u00f8ke opp navnet p\u00e5 Trustpilot.com.\n\nM\u00e5let til de fleste svindlerne er \u00e5 f\u00e5 deg til \u00e5 \u00e5pne lommeboka.\n\n\u2013 P\u00e5 nettsidene til disse virushjelperne lover de alts\u00e5 \u00e5 fikse \u00abalt mulig\u00bb, mens det som egentlig trengs bare er at du bytter passord p\u00e5 Facebook. Jeg ville heller g\u00e5tt til en av de store leverand\u00f8rene av sikkerhetsprogramvare, eller brukt det som er innebygget i Windows, dersom jeg trengte et antivirus-program. Som oftest er det ikke virus/malware som er problemet n\u00e5 om dagen, sier Wilkens.\n\nWilkens sier at bransjen med selskaper som tilbyr hjelp, er b\u00e5de kaotisk og uoversiktlig, og at det for vanlige brukere nesten er umulig \u00e5 skille de som faktisk vil hjelpe deg, fra dem som vil lure deg.\n\nWilkens anbefaler de som har sp\u00f8rsm\u00e5l rundt virus, om \u00e5 f\u00f8lge med p\u00e5 Datahjelperne.\n\n\u2013 Nettsiden virker troverdig og har god oversikt over det som skjer. Tekstene p\u00e5 nettsiden og p\u00e5 Facebook er i tillegg p\u00e5 norsk slik at det er lett \u00e5 forst\u00e5.\n\nOgs\u00e5 Telenor SOC har en Facebook-side der de blant annet legger ut informasjon om oppdateringer, eller hvis det skjer noe alvorlig som ang\u00e5r mange.\n\nFor Vigdis Eugenie L\u00f8kli i Trondheim, er det viktigste n\u00e5 \u00e5 f\u00e5 kontroll over egen Facebook-profil.\n\n\u2013 Hva kan hun gj\u00f8re?\n\n\u2013 Hun b\u00f8r bytte passord p\u00e5 Facebook s\u00e5 fort som mulig, sier Wilkens.\n\nHans r\u00e5d er \u00e5 lage et unikt passord som ikke er i bruk andre steder. N\u00e5r du bytter passord, vil du f\u00e5 opp et valg om \u00e5 logge ut av alle enheter du er logget inn p\u00e5, eller \u00e5 forbli innlogget p\u00e5 disse.\n\n\u2013 Her b\u00f8r man absolutt velge \u00e5 logge ut fra alle enheter. Da vil ogs\u00e5 de som eventuelt har f\u00e5tt tilgang til kontoen din, bli logget ut, sier Wilkens og legger til:\n\n\u2013 Man b\u00f8r ogs\u00e5 sl\u00e5 p\u00e5 totrinnsverifisering p\u00e5 Facebook. Da har ikke angripere mulighet til \u00e5 logge inn bare med brukernavn og passord, fordi man i tillegg m\u00e5 verifisere at det faktisk er du som pr\u00f8ver \u00e5 logge inn. Du m\u00e5 for eksempel skrive inn en kode du f\u00e5r tilsendt p\u00e5 SMS eller e-post.\n\nTotrinnsverifisering p\u00e5 Facebook kan aktiviseres her.\n\n\u2013 Dette er alts\u00e5 et omr\u00e5de hvor det er mye uvitenhet og mye aggressiv markedsf\u00f8ring dersom en s\u00f8ker p\u00e5 Google etter hjelp, sier Wilkens.\n\nPolitiet har en egen nettside om de vanligste formene for nettsvindel og hvordan du kan unng\u00e5 \u00e5 bli lurt. Her finner du ogs\u00e5 lenker til andre offentlige nettsteder som har informasjon om nettsvindel.\n\n\u00c5 svindle folk p\u00e5 nettet er blitt storindustri. Men hvor mange av svindeltilfellene anmeldes til politiet?\n\n\u2013 Vi har ikke statistikkgrupper som kan si noe om bedragerier som har skjedd p\u00e5 nett, men i 2018 var det registrert 10 727 saker knyttet til IKT og kriminalitetstypen \u00f8konomi. S\u00e6rlig mange saker er knyttet til ulike bedragerilovbrudd og identitetskrenkelse, opplyser senior kommunikasjonsr\u00e5dgiver i Politidirektoratet, Christian Sylta Hagen i en e-post til Faktisk.no.\n\nJurist og seniorr\u00e5dgiver i Forbrukerr\u00e5det, Thomas Iversen, sier til Faktisk.no at han kjenner igjen bildeannonsen som verserer p\u00e5 Facebook.\n\n\u2013 Jeg har sett en lignende annonse dukke opp i min nyhetsstr\u00f8m. Jeg har ogs\u00e5 forh\u00f8rt meg med mine kolleger om de kjenner til denne annonsen. Flere svarte bekreftende p\u00e5 at det gjorde de.\n\nIversen sier Forbrukerr\u00e5det ikke har f\u00e5tt konkrete henvendelser fra publikum om at de er blitt svindlet via annonsen Faktisk.no har sendt over.\n\nKripos, \u00d8kokrim og Oslo politidistrikt opplyser at heller ikke de har f\u00e5tt noen henvendelser eller anmeldelser om at noen er svindlet av den aktuelle annonsen.", "lang": "no"}