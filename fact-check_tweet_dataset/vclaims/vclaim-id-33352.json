{"title": "Nei, Norge gir ikke syv milliarder kroner til en Soros-stiftelse", "subtitle": "I samarbeid med to andre organisasjoner er Batory-stiftelsen kandidat til \u00e5 forvalte rundt en halv milliard kroner.", "author": "www.faktisk.no", "date": null, "vclaim_id": "vclaim-id-33352", "url": "https://www.faktisk.no/faktasjekker/yjA/nei-norge-gir-ikke-syv-milliarder-kroner-til-en-soros-stiftelse", "vclaim": "Nettstedet Steigan.no publiserte 30. april 2017 en artikkel med tittelen \u00abNorges kjempegaver til Soros-stiftelse m\u00e5 f\u00e5 konsekvenser\u00bb. Forfatter er utgiver P\u00e5l Steigan. Den f\u00f8rste setningen i saken er:\n\nLike etter publisering mottok Steigan reaksjoner p\u00e5 bel\u00f8pet, og la inn f\u00f8lgende rettelse i bunnen av saken:\n\nSteigan.no er et nettsted drevet av den profilerte tidligere kommunistlederen P\u00e5l Steigan. Han beskriver seg selv slik:\n\nArtikkelen l\u00e5 ute p\u00e5 nettsiden i minst fire m\u00e5neder, frem til 30. august 2017, da den sist gang ble arkivert av webarkivet Wayback machine. P\u00e5 et tidspunkt etter dette ble artikkelen slettet fra Steigan.no.\n\nMen det stanset den ikke fra \u00e5 leve videre p\u00e5 internett og i sosiale medier. Artikkelen ble kopiert og publisert p\u00e5 nettstedet Derimot.no, som er drevet av den pensjonerte psykologen Knut Lindtner.\n\nP\u00e5 nettstedet Ny1.no ble artikkelen \u00abRegjeringen \u00f8nsker \u00e5 gi syv milliarder kroner til George Soros stiftelse\u00bb publisert. Dette er et alternativt nyhetsnettsted som er registrert p\u00e5 Vidar Larsen fra Andebu i Vestfold. Artiklene der er ikke signert og det er ikke oppgitt noen redakt\u00f8r.\n\nS\u00e6rlig har artikkelen til Ny1.no hatt god fart i sosiale medier den siste tiden. Bare i perioden 20. september til 8. oktober i \u00e5r har artikkelen der f\u00e5tt til sammen 997 nye delinger, kommentarer og reaksjoner p\u00e5 Facebook.\n\nFaktisk.no har ogs\u00e5 mottatt flere henvendelser fra personer som ser at p\u00e5standen deles og som lurer p\u00e5 om den stemmer.\n\nI en e-post til Faktisk.no skriver P\u00e5l Steigan at han skulle \u00f8nske at artikkelen ikke hadde blitt publisert.\n\n\u2013 P\u00e5 Steigan.no har vi publisert nesten 6000 artikler. Rundt regnet fem av dem skulle jeg \u00f8nske at vi ikke hadde publisert i den formen de fikk, og denne artikkelen er en av de fem.\n\nHan skriver at bel\u00f8pet, syv milliarder kroner, bygger p\u00e5 en misforst\u00e5else.\n\n\u2013 La det f\u00f8rst v\u00e6re klart at jeg gjorde en feil da jeg skrev den opprinnelige artikkelen. Jeg misforsto kilden dithen at hele den norske E\u00d8S-bevilgningen skulle formidles av Batory-stiftelsen, og skrev p\u00e5 grunnlag av det. Ganske kort tid etter publisering oppdaget jeg misforst\u00e5elsen og korrigerte feilen ved \u00e5 skrive en undertekst.\n\nTil tross for rettelsen, og etter hvert slettingen, fortsetter denne p\u00e5standen alts\u00e5 \u00e5 spre seg. Steigan skriver at han ikke var klar over at den opprinnelige artikkelen fortsatt er tilgjengelig p\u00e5 Derimot.no, og at han n\u00e5 \u00f8nsker at den blir slettet der.\n\nOm Ny1.no, skriver han dette:\n\n\u2013 S\u00e5nn er dessverre nettet. Jeg vet ikke hva Ny1.no er for noe, har ikke noe forhold til dem og ante ikke at de hadde brukt min artikkel med denne viktige feilen. Min erfaring er at det er uhyre vanskelig \u00e5 fjerne noe som helst p\u00e5 nettet og at jeg ikke klarer \u00e5 ha kontroll med hvem som bruker mitt stoff og hvordan.\n\nKnut Lindtner, som redigerer Derimot.no, skriver at artikkelen er publisert p\u00e5 den gamle plattformen til bloggen. Den har han mistet tilgangen til. Lindtner skriver at han n\u00e5 har tatt kontakt med plattformleverand\u00f8ren og bedt dem slette artikkelen.\n\nVidar Larsen i Ny1.no viser til ABC Nyheter som kilde. Der st\u00e5r det:\n\nLarsen viser til at det i artikkelen st\u00e5r at norske styresmakter \u00f8nsker at Batory-stiftelsen skal ha full kontroll over midlene.\n\nSakens kjerne er de norske E\u00d8S-midlene og hvordan disse skal fordeles. Dette er Norges framforhandlede kontigent for \u00e5 v\u00e6re med i EUs indre marked. For perioden som formelt heter 2014-2021, men som reelt strekker seg til 2024, skal Norge betale:\n\u2022 2,8 milliarder euro (ca 26,5 milliarder kroner) til utviklings- og utjevningsst\u00f8tte til 15 EU-land.\n\u2022 Av disse g\u00e5r 809,3 millioner euro (ca 7,7 milliarder kroner) til Polen. De er dermed det landet som mottar mest. Bel\u00f8pet skal g\u00e5 til flere typer prosjekter i Polen. Mest skal g\u00e5 til energi, milj\u00f8 og klimatiltak. Det skal ogs\u00e5 g\u00e5 mye til forskning, lokal utvikling, n\u00e6ringsutvikling og justissektoren. Disse midlene h\u00e5ndteres hovedsakelig i samarbeid med polske myndigheter.\n\u2022 Av 809,3 millioner euro skal ogs\u00e5 53 millioner euro (rundt 500 millioner kroner) g\u00e5 til sivilsamfunnsst\u00f8tte. Dette er st\u00f8tte for \u00e5 bygge opp uavhengige organisasjoner og systemer som jobber for demokrati og menneskerettigheter.\n\nP\u00e5 grunn av uavhengigheten er det et poeng at disse pengene forvaltes av en lokal operat\u00f8r som er uavhengig av polske myndigheter. P\u00e5 UDs nettsider st\u00e5r det:\n\nDet har v\u00e6rt uenigheter mellom Norge og Polen om innretningen p\u00e5 den norske st\u00f8tten. Polen \u00f8nsket seg mer kontroll over bruken av pengene. I januar ble det oppn\u00e5dd enighet. Polen skal h\u00f8res, men det er fortsatt slik at Norge har siste ord om hvem som skal forvalte st\u00f8tten til sivilsamfunnet.\n\nDet er enn\u00e5 ikke bestemt hvem som blir ny operat\u00f8r for st\u00f8tten til sivilsamfunnet, opplyser UDs talsperson Ane Haavardsdatter Lunde til Faktisk.no. S\u00f8knadsfristen gikk ut 1. september i \u00e5r. Tre s\u00f8knader er mottatt. I samarbeid med to andre organisasjoner st\u00e5r Batory-stiftelsen bak en av s\u00f8knadene, bekrefter direkt\u00f8r Ewa Kulik-Bieli\u0144ska til Faktisk.no.\n\nI forrige periode var det Stefan Batory Foundation som forvaltet den norske sivilsamfunnsst\u00f8tten. Det betyr at det var disse som fordelte 37 millioner euro ut til andre organisasjoner som gjennomf\u00f8rte prosjektene. Til sammen fikk 548 prosjekter norsk st\u00f8tte.\n\nBatory-stiftelsen ble etablert i 1988 av den ungarskf\u00f8dte finansmannen og filantropen George Soros. Gjennom sin organisasjon, Open Society Foundation, jobber han for demokrati og menneskerettigheter, global integrasjon og flyktningers rettigheter. Mangemilliard\u00e6ren er ogs\u00e5 en viktig st\u00f8ttespiller for Det demokratiske partiet i USA.\n\nDette har gjort Soros til en omdiskutert mann i ytterligg\u00e5ende milj\u00f8er b\u00e5de p\u00e5 h\u00f8yre og venstre fl\u00f8y. De ser p\u00e5 ham som en forkjemper for innvandring, globalisme, homofili, liberalisme og en rekke andre ting de misliker.\n\nDen russiske statskontrolerte tv-stasjonen RT meldte nylig om hvordan Soros trakk i tr\u00e5dene og organiserte motstanden mot den kontroversielle nye amerikanske h\u00f8yesterettsdommeren Bret Kavannaugh.\n\nP\u00e5l Steigan, som er selverkl\u00e6rt kommunist og sv\u00e6rt kritisk til USA og NATO, beskriver Soros som b\u00e5de nazi-koloborat\u00f8r og en samfunns\u00f8delegger med tette b\u00e5nd til CIA.\n\nP\u00e5standen om at Soros samarbeidet med nazistene under krigen er faktasjekket som \u00abfeil\u00bb av flere faktasjekkere, blant annet av amerikanske Snopes.com.\n\u2022 Det har aldri v\u00e6rt p\u00e5 tale fra norsk side \u00e5 gi syv milliarder kroner til en stiftelse etablert av George Soros.\n\u2022 Bel\u00f8pet viser til de samlede E\u00d8S-midlene som g\u00e5r til Polen. Det aller meste av dette forvaltes av organer tilknyttet polske myndigheter.\n\u2022 For perioden fram til 2024 skal Norge skal gi rundt en halv milliard kroner til sivilsamfunnet i Polen. Samman med to andre organisasjoner er Soros-stiftelsen \u00abThe Stefan Batory Foundation\u00bb kandidat til \u00e5 forvalte disse pengene.\n\u2022 P\u00e5l Steigan, som skrev den opprinnelige artikkelen, har slettet den fra sine sider og sier at han \u00f8nsker den aldri var publisert i den formen den fikk.", "lang": "no"}