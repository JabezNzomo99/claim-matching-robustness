{"title": "Nei, Stephen Hawking lager ikke et nytt revolusjonerende program som sl\u00e5r Bitcoin-markedet", "subtitle": "Verken CNN-siden og TED-foredraget det vises til i markedsf\u00f8ringen av Hawkcode, er ekte.", "author": "www.faktisk.no", "date": null, "vclaim_id": "vclaim-id-22302", "url": "https://www.faktisk.no/faktasjekker/JxX/nei-stephen-hawking-lager-ikke-et-nytt-revolusjonerende-program-som-slar-bitcoin-markedet", "vclaim": "Gjennom annonsering p\u00e5 Google-plattformen har norske brukere av en lang rekke nettsider blitt eksponert for en annonse med et bilde av den verdenskjente fysikeren Stephen Hawking. I annonsen fremst\u00e5r det som om Hawking snakker direkte til norske nettbrukere. Det st\u00e5r:\n\nAnnonsen har dukket opp p\u00e5 nettsteder som Minerva, satirenettstedet 5080 og p\u00e5 flere utenlandske nettsteder der norske brukere f\u00e5r reklame som er spesifikt rettet mot det norske markedet. I tillegg til at teksten i reklamen retter seg mot nordmenn ved bruken av \u00abNorwegians are quitting ...\u00bb, er det limt inn et lite norsk flagg oppe i hj\u00f8rnet til h\u00f8yre for Hawking.\n\nTrykker man p\u00e5 annonsen, kommer man til en falsk CNN-artikkel. Her hevdes det at Hawking har laget en algoritme til bruk i aksjemarkedet som med 81 prosents sikkerhet vil ansl\u00e5 om en aksje vil stige eller falle.\n\nArtikkelen ligger ikke p\u00e5 en CNN-adresse. URL-en peker derimot til en tjeneste levert av Whois Privacy Corp. Dette er et Bahamas-registrert selskap som bygger en beskyttelsesmur rundt nettsteder, og hindrer offentlig innsyn i hvem som reelt sett administrerer nettstedet.\n\nUansett hvilken lenke man klikker p\u00e5 n\u00e5r man g\u00e5r inn p\u00e5 den falske CNN-artikkelen, blir man sendt videre til et nettsted som profilerer seg som m-hawkcode.com. Her blir man presentert for en tekst som framst\u00e5r som en hilsen fra Stephen Hawking.\n\nOver teksten er det plassert en video som utgir for \u00e5 v\u00e6re fra et TED-foredrag. Der h\u00f8rer man en stemme laget for \u00e5 etterligne Hawkings velkjente dataassisterte stemme. I videoen sier stemmen det samme som st\u00e5r i teksten p\u00e5 siden.\n\nVideoen er hentet fra et ekte TED-foredrag som Hawking holdt i Monterey, California i februar 2008. I det ekte foredraget snakker han om helt andre ting enn stemmen i videoen p\u00e5 Hawkcode.com. I den ekte versjonen foreleser Hawking om store sp\u00f8rsm\u00e5l som hvordan universet oppsto, hvordan det ble liv og om vi er alene.\n\nDet er riktig at mange omtaler Stephen Hawking (76) som verdens smarteste mann. Den verdensber\u00f8mte briten er teoretisk fysiker, astrofysiker og matematiker. Han har s\u00e6rlig jobbet med gravitasjonskollaps, sorte hull, gravitasjonsteori og kvanteteori. Han har blant annet skrevet bestselgeren \u00abUnivers uten grenser\u00bb. N\u00e5 er han professor og forskningsdirekt\u00f8r ved Cambridge University.\n\nHawking ble diagnostisert med muskelsykdommen amyotrofisk lateralsklerose (ALS) da han var 21 \u00e5r gammel. I l\u00f8pet av \u00e5rene har han blitt svakere og svakere. N\u00e5 sitter han i rullestol og bruker bevegelser med haken til \u00e5 kommunisere via en datamaskin. Denne maskinen snakker for Hawking med en etter hvert velkjent datagenerert stemme.\n\nFaktisk.no har v\u00e6rt i kontakt med Hawkings talsperson Sarah Collins ved universitetet i Cambridge. P\u00e5 sp\u00f8rsm\u00e5l om hvordan Hawking ser p\u00e5 markedsf\u00f8ringen av Hawkcode, skriver hun:\n\nHawkcode-nettstedet er beskyttet av en liknende beskyttelsesmur som den falske CNN-artikkelen. Whoisguard tilbyr beskyttelse av den reelle administratoren bak nettesteder. Deres nettstedet er registrert i Panama, men har oppgitt et peruansk faxnummer. Over 915 000 nettadresser er registrert hos Whoisguard.\n\nFaktisk.no har sendt e-post til kontaktadressene til Hawkcode og den falske CNN-artikkelen. Vi har ikke f\u00e5tt svar, men etter at Faktisk.no p\u00e5begynte denne faktasjekken har den falske CNN-artikkelen blitt tatt ned.\n\nVi i Faktisk.no er ikke de eneste som er kritiske til Hawkcode-nettsiden. Hawkcode blir markedsf\u00f8rt med spesialtilpassede annonser i en rekke land, og flere advarer mot svindel. Blant annet: scambroker.com, tradinghorizon.com, Facebook-gruppen Scam-Watch, Prestige binary options og Consept 71.", "lang": "no"}