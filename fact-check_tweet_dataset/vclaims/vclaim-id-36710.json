{"title": "Calenda ha ragione sul calo dei licenziamenti dopo l\u2019abolizione dell\u2019articolo 18", "subtitle": "", "author": "pagellapolitica.it", "date": null, "vclaim_id": "vclaim-id-36710", "url": "https://pagellapolitica.it/dichiarazioni/8491/calenda-ha-ragione-sul-calo-dei-licenziamenti-dopo-labolizione-dellarticolo-18", "vclaim": "I licenziamenti di lavoratori a tempo indeterminato nel 2014, ultimo anno con l\u2019articolo 18 in vigore (in parte riformato due anni prima dal governo Monti, con la l.92/2012), secondo l\u2019Inps sono stati pari a 670.855. Nel 2015 sono calati a 624.372 e nel 2016 sono risaliti, senza comunque tornare ai livelli del 2014, a 646.427.\n\nNel 2017 \u2013 abbiamo ricavato il dato facendo la somma dei dati, contenuti nelle tabelle Inps, relativi ai licenziamenti per motivi economici e disciplinari dei dipendenti a tempo indeterminato \u2013 i licenziamenti sono scesi a 622.884 e nel 2018 addirittura a 547.005.\n\nIn base ai dati Inps, la sua affermazione risulta essere corretta: tra il 2014, ultimo anno in cui \u00e8 stato operativo l\u2019articolo 18, e il 2018 (ultimo anno per cui abbiamo i dati necessari) i licenziamenti di dipendenti a tempo indeterminato - quelli tutelati dall\u2019articolo 18, se parte di un\u2019azienda con pi\u00f9 di 15 dipendenti - sono scesi da circa 670 mila a meno di 550 mila.", "lang": "it"}