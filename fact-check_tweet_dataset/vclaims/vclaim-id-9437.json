{"title": "Renzi, De Gasperi e la fiducia sulla 'legge truffa', come and\u00f2 davvero", "subtitle": "Abbiamo verificato le dichiarazioni del presidente della Regione Toscana, Enrico Rossi che ha ripreso il segretario Pd sulla nota\u00a0vicenda storica del 1953", "author": "www.agi.it", "date": null, "vclaim_id": "vclaim-id-9437", "url": "https://www.agi.it/fact-checking/rosatellum_rossi_renzi_de_gasperi_legge_truffa-2249132/news/2017-10-14/", "vclaim": "Il presidente della regione Toscana ed esponente di Mdp-Articolo 1 Enrico Rossi ha scritto su Twitter, l'11 ottobre: \u201cRenzi dice che anche De Gasperi mise la fiducia sulla legge elettorale. Non \u00e8 esattamente cos\u00ec: De Gasperi mise la fiducia solo al Senato e dopo un lungo dibattito e giorni di ostruzionismo. Poi la \u2018legge truffa\u2019 fu sconfitta nelle urne e la Dc perse quasi tre milioni di voti, l'8,4 per cento\u201d.\n\nRossi fa riferimento alla dichiarazione di Matteo Renzi alla presentazione del libro di Piero Fassino \u201cPd davvero, quale futuro per il partito democratico\" dello scorso 11 ottobre: \u201cL\u2019apposizione del voto di fiducia \u00e8 una possibilit\u00e0 del dibattito parlamentare, andare a spiegare a Di Battista e Di Maio che Alcide De Gasperi ha utilizzato questo strumento \u00e8 un po\u2019 complicato, perch\u00e9 non vorrei che lo prendessero per un dittatore venezuelano qualsiasi\u201d.\n\nRenzi fa dunque riferimento al precedente della cosiddetta, secondo alcuni ingiustamente, \u201clegge truffa\u201d. La legge elettorale del 1953 voluta dal governo democristiano guidato da Alcide De Gasperi, e su cui fu appunto posta la fiducia, che prevedeva un premio di maggioranza del 65% dei seggi per la coalizione che avesse ottenuto il 50%+1 dei voti validi.\n\nSulla questione della fiducia posta solo al Senato, Rossi si confonde. Fu la sola Camera a votare la fiducia sulla legge elettorale il 21 gennaio 1953, dopo una seduta fiume durata 69 ore. La concesse con 339 favorevoli e 25 contrari. L\u2019opposizione, composta da socialisti e comunisti, aveva abbandonato l\u2019aula per protesta.\n\nIn Senato, De Gasperi avrebbe voluto porre la fiducia, ma la presidenza del Senato si oppose. La carica era ricoperta inizialmente dal liberale Giuseppe Paratore, che tuttavia lasci\u00f2 perch\u00e9 le sue condizioni precarie di salute gli impedivano di gestire un\u2019Aula incendiata da violenti scontri \u2013 fisici oltre che verbali \u2013 e ostruzionismo. Gli successe il socialista riformista Meuccio Ruini.\n\nQuest\u2019ultimo fu comunque molto criticato per come condusse i lavori parlamentari, in particolare durante la votazione finale della Domenica delle Palme, il 29 marzo 1953 (la cui regolarit\u00e0 non fu mai riconosciuta dalle opposizioni). Dopo 77 ore ininterrotte di seduta, il presidente Ruini respinse la richiesta di voto segreto e i senatori della maggioranza votarono palesemente, protetti fisicamente dai commessi, visti i tentativi dell\u2019opposizione di impedire materialmente il voto. Non si tratt\u00f2 tuttavia di un voto di fiducia.\n\nCorretto invece il richiamo di Rossi al lungo dibattito e all\u2019ostruzionismo. Pci e Psi fecero ricorso a maratone oratorie, atti di sabotaggio (fu ad esempio rovesciata un\u2019urna contenente le palline per le votazioni), cavilli dei regolamenti parlamentari e via dicendo, pur di ritardare il pi\u00f9 possibile l\u2019approvazione della legge. Lo scontro politico fu talmente aspro che si registrarono anche risse e violenze fisiche.\n\nRossi ha (quasi) ragione sul risultato delle elezioni politiche del 1953. Come si legge sul sito dell\u2019Istituto Luigi Sturzo, \u201ci risultati elettorali segnarono la sconfitta del disegno di De Gasperi. I partiti di centro ottennero il 49,8% dei voti, non riuscendo a far scattare il premio di maggioranza. Si trattava di una pesante sconfitta. La Dc e i suoi alleati perdevano circa 2 milioni e 800.000 voti, mentre la sinistra ne guadagnava oltre 1 milione e 426.000 e la destra 2 milioni e 326.000 voti. Inoltre, la Dc perdeva 42 seggi alla Camera, passando da 305 a 263, e 18 al Senato, da 131 a 113\u201d.\n\nLa quantificazione di \u201cquasi tre milioni di voti\u201d fatta da Rossi sarebbe dunque corretta se riferita a Dc e alleati. In realt\u00e0 la sola Democrazia Cristiana perse 1.877.969 voti (alla Camera), passando dai 12.740.042 del 1948 ai 10.862.073 del 1953. Rossi \u00e8 qui impreciso.\n\nAlla coalizione sarebbero bastati 57 mila voti in pi\u00f9 per ottenere il premio di maggioranza. Fondamentale per questo risultato fu allora l\u2019azione di piccole liste laiche formate dai \u201cdissidenti\u201d della maggioranza uscente, come ad esempio l\u2019Up (Unit\u00e0 popolare) di Calamandrei e Parri, che raccolse 171.099 voti alla Camera.\n\nQuanto al calo percentuale, la Dc pass\u00f2 dal 48,51% alla Camera, e 48,11% al Senato, delle elezioni del 1948 al 40,10% alla Camera, e 39,76% al Senato, del 1953. Quindi \u00e8 corretto il dato del -8,4%.\n\nRossi sbaglia a sostenere che la fiducia fu posta solo al Senato, in quanto fu invece posta solo alla Camera. Al Senato ci furono proteste furibonde per l\u2019iter procedurale consentito dal presidente Ruini, ma non ci fu voto di fiducia.", "lang": "it"}