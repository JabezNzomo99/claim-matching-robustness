{"title": "\u00c8 vero che l'Italia ha recuperato 20 miliardi dall'evasione con i governi Renzi e Gentiloni?", "subtitle": "Abbiamo verificato le affermazione dell'ex premier Matteo Renzi\u00a0sul maggiore recupero degli ultimi governi rispetto a quelli Berlusconi e Monti", "author": "www.agi.it", "date": "2018-02-21T20:55+0100", "vclaim_id": "vclaim-id-3218", "url": "https://www.agi.it/fact-checking/evasione_fiscale_italia-3531537/news/2018-02-21/", "vclaim": "Senza volerci qui soffermare sulle scelte di politica fiscale (voluntary disclosure e altre misure una tantum, aumento delle liquidazioni e calo dei controlli, eccetera) \u2013 di cui ci eravamo occupati anche di recente \u2013 che potrebbero aver determinato il risultato finale, vediamo i dati sull\u2019andamento del recupero dell\u2019evasione fiscale negli ultimi anni.\n\nPer quanto riguarda il governo Renzi, solo l\u2019ultimo anno in cui il segretario \u00e8 rimasto a Palazzo Chigi ha fatto registrare un dato vicino ai 20 miliardi. Nel 2016, anno in cui Renzi si \u00e8 dimesso a inizio dicembre, l\u2019Agenzia delle Entrate riporta un dato del recupero dall\u2019evasione fiscale pari a 19 miliardi.\n\nGli anni precedenti avevano fatto registrare dati sempre buoni (erano ogni volta nuovi record) ma significativamente inferiori: 14,9 miliardi nel 2015 e 14,2 miliardi nel 2014.\n\nDurante il suo ultimo anno di governo (2016) e durante il governo Gentiloni (2017) il recupero \u00e8 arrivato prima vicino e poi al di sopra dell\u2019asticella dei 20 miliardi. I governi precedenti, Monti e Berlusconi, potevano vantare risultati pi\u00f9 modesti (anche se non 11 e 10 miliardi, come afferma il segretario democratico, ma rispettivamente 12,5 e 12,7 miliardi).", "lang": "it"}