{"title": "Nei, Solberg-regjeringen har ikke tatt skolefrukten fra barna og brukt nesten like mye p\u00e5 billigere alkohol", "subtitle": "Audun Lysbakkens (SV) regnestykke er feil.", "author": "www.faktisk.no", "date": null, "vclaim_id": "vclaim-id-20500", "url": "https://www.faktisk.no/faktasjekker/Kz/nei-solberg-regjeringen-har-ikke-tatt-skolefrukten-fra-barna-og-brukt-nesten-like-mye-pa-billigere", "vclaim": "Fra h\u00f8sten 2007 hadde alle elever p\u00e5 skoler med ungdomstrinn (1.\u201310. trinn eller 8.\u201310. trinn) krav p\u00e5 \u00e9n gratis frukt eller gr\u00f8nnsak hver dag. H\u00f8sten 2014 ble det slutt p\u00e5 ordningen etter at H\u00f8yre og Frp inngikk en avtale med Venstre og KrF om statsbudsjettet.\n\nKommunikasjonssjef i SV, Siri Gj\u00f8rtz, opplyser til Faktisk.no at Lysbakken her sammenligner hva skolefruktordningen kostet da den ble avviklet i 2014, og prisen p\u00e5 endringene som ble gjort i taxfreeordningen samme \u00e5r.\n\nGj\u00f8rtz henviser til Solberg-regjeringens budsjettforslag for 2014. Der st\u00e5r det at staten sparer 107 millioner kroner p\u00e5 \u00e5 avvikle ordningen med gratis skolefrukt h\u00f8sten 2014. Kunnskapsdepartementet opplyser til Faktisk.no at dette var innsparingen for et halvt \u00e5r.\n\nLike f\u00f8r ordningen med gratis skolefrukt ble avviklet, vedtok Stortinget revidert nasjonalbudsjett. Der ble taxfreeordningen endret slik at man kunne bytte ut kvoten for tobakkvarer med 1,5 liter \u00f8l eller vin. Finansdepartementet anslo at staten ville tape rundt 100 millioner kroner i avgifter p\u00e5 dette i l\u00f8pet av et halvt \u00e5r.\n\nStaten sparte alts\u00e5 107 millioner det siste halve \u00e5ret av 2014 p\u00e5 \u00e5 kutte ut gratis skolefrukt. Samtidig tapte staten anslagsvis 100 millioner p\u00e5 endringen i taxfreeordningen i samme periode. S\u00e5 langt har Lysbakken dekning for p\u00e5standen.\n\nAnslagene p\u00e5 hvor mye det ville koste \u00e5 endre taxfreekvoten i revidert nasjonalbudsjett 2014, var beheftet med usikkerhet. Faktisk.no har derfor spurt Finansdepartementet om det finnes endelige tall p\u00e5 hvor mye endringen i realiteten har kostet.\n\nSeniorr\u00e5dgiver Tor Audun Gram skriver i en e-post at departementet i forbindelse med statsbudsjettet for 2017 besvarte en rekke sp\u00f8rsm\u00e5l fra Finanskomiteen/partienes fraksjoner om provenyeffekten (skatteeffekten) av forskjellige endringer i taxfreeordningen. Alle sp\u00f8rsm\u00e5l med svar er lagt ut her.\n\nI sp\u00f8rsm\u00e5l nummer 3, 12, 155 og 296 sp\u00f8r henholdsvis KrF, Ap, SV og Sp om effekten av \u00e5 reversere endringen i taxfreeordningen som ble gjennomf\u00f8rt i 2014. I svarene ansl\u00e5r Finansdepartementet at det vil gi staten \u00f8kte inntekter p\u00e5 om lag 175 millioner kroner i 2017.\n\nDepartementet la til grunn at endringen ble gjennomf\u00f8rt fra 1. januar 2017. Tallene er imidlertid bare anslag, skriver Gram i e-posten:\n\nSelv om anslagene til Finansdepartementet er usikre, legger vi til grunn at staten ville f\u00e5tt inn rundt 175 millioner kroner i ekstra inntekter hvis endringen i taxfreeordningen hadde blitt reversert fra 1. januar 2017.\n\nDette anslaget hadde Lysbakken tilgang p\u00e5 da han kom med p\u00e5standen p\u00e5 SVs landsm\u00f8te. SV var ogs\u00e5 blant partiene som spurte Finansdepartementet om dette og fikk svar i forbindelse med behandlingen av statsbudsjettet.\n\nDa spurte ogs\u00e5 Arbeiderpartiet om hva det ville koste \u00e5 gjeninnf\u00f8re ordningen med gratis skolefrukt. Svaret (p\u00e5 sp\u00f8rsm\u00e5l 790) var 280 millioner 2017-kroner.\n\nDette kan vi sammenligne med Finansdepartementets anslag om at staten ville f\u00e5tt 175 millioner kroner i \u00f8kte inntekter ved \u00e5 reversere endringene i taxfreeordningen.\n\nUtgiften til skolefrukt blir da over 100 millioner kroner h\u00f8yere enn det staten ville f\u00e5tt av ekstra inntekter hvis endringen i taxfreeordningen fra 2014 ble reversert.", "lang": "no"}