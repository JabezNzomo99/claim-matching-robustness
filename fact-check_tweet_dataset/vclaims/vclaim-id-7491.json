{"title": "Davvero un italiano su 5 assume psicofarmaci, come dice Salvini?", "subtitle": "Abbiamo verificato le affermazioni del leader della Lega sull'uso diffuso di anti-depressivi in Italia", "author": "www.agi.it", "date": "2018-05-23T07:25+0200", "vclaim_id": "vclaim-id-7491", "url": "https://www.agi.it/fact-checking/salvini_psicofarmaci_depressione_consumi-3936068/news/2018-05-23/", "vclaim": "Salvini ha probabilmente preso il dato da alcune fonti di stampa che avevano scritto, lo stesso 21 maggio, che un italiano su cinque fosse depresso: pi\u00f9 precisamente, che 11 milioni di italiani assumessero ogni giorno medicine per curare la depressione. Secondo queste fonti di stampa, il numero proverrebbe dai dati forniti dall'Agenzia per il farmaco (Aifa) e dalle indagini condotte dall'Istituto di fisiologia clinica del Consiglio nazionale delle ricerche di Pisa (Ifc-Cnr).\n\nAbbiamo contattato sia l'Aifa sia il Ifc-Cnr per avere chiarimenti. Dall'Agenzia del farmaco ci hanno fatto sapere che loro non hanno pubblicato comunicati stampa o rilasciato dichiarazioni in proposito ma che, alla luce del clamore suscitato dalle parole di Salvini, potrebbero diramare un comunicato sul tema nelle prossime ore. L'Ifc-Cnr ci ha messi in contatto con Sabrina Molinaro, la loro ricercatrice che si \u00e8 occupata del tema, che ha fornito sul tema dati molto diversi. Non \u00e8 chiaro, tra l'altro, per quale motivo il tema sia riaffiorato sulla stampa solo oggi, vista la mancanza di nuove pubblicazioni da parte di AIFA e IFC-CNR, e gli stessi enti coinvolti non hanno saputo dare una spiegazione.\n\n\"Si tratta di un'indagine epidemiologica condotta su un campione rappresentativo della popolazione italiana, nel 2014 ad esempio abbiamo intervistato pi\u00f9 di diecimila italiani\". In base a tale indagine - che non \u00e8 integralmente pubblica ma i cui dati per noi pi\u00f9 rilevanti, condivisi anche con l'Aifa, ci sono stati gentilmente trasmessi da Molinaro - si stima siano oltre 7 milioni persone (nella fascia di et\u00e0 15-74 anni), il 16% della popolazione residente in Italia, che hanno assunto psicofarmaci almeno una volta nel corso dell'anno. La percentuale \u00e8 un p\u00f2 pi\u00f9 bassa di quella indicata da Salvini, anche se non troppo distante.\n\nMa non \u00e8 vero, come hanno riportato alcune testate, che 11 milioni di italiani assumono \"ogni giorno\" farmaci per combattere al depressione. Per prima cosa, i dati riguardano un consumo \"una volta nell'anno\", e non giornaliero. Riguardano poi gli psicofarmaci in senso lato, compresi i sonniferi. E c'\u00e8 una bella differenza, naturalmente, tra prendere un sonnifero una volta in un anno o un antidepressivo 365 giorni all'anno. Il numero di 11 milioni deriva forse dalla somma - come ipotizzava anche il Post - di tre diversi dati forniti nello studio IPSAD 2014: chi ha assunto almeno una volta in un anno tranquillanti o ansiolitici (5,7 milioni), chi sonniferi (3 milioni) e chi antidepressivi (2,3 milioni).\n\nMa i conti non tornano. \"Questa somma - sostiene Molinaro - \u00e8 concettualmente inesatta. Sono insiemi che si possono sovrapporre: chi assume ansiolitici magari assume anche sonniferi, o antidepressivi, e via dicendo. Dai nostri dati ad esempio risulta che, fra coloro che hanno fatto uso di psicofarmaci, il 10% ne ha utilizzato soltanto un tipo, il 4,1% ne ha utilizzati 2 tipologie e l'1,6% ha usato sia antidepressivi che ansiolitici che sonniferi\". Lo studio IPSAD \u00e8 stato parzialmente ripreso dalla Relazione annuale al Parlamento sullo stato delle tossicodipendenze.\n\nIl 20% citato da Salvini potrebbe forse avere anche un'altra spiegazione. Nella ricerca IPSAD 2014 si citano infatti anche i risultati del DASS-21, uno strumento che misura i tre stati emozionali negativi - depressione, ansia e stress - attraverso un test di 21 domande che riguardano appunti gli stati emozionali degli intervistati (ad esempio: \"negli ultimi 7 giorni mi sono sentito scoraggiato e triste\", o \"ho avuto difficolt\u00e0 a rilassarmi\", \"mi sono spaventato senza un buon motivo\" e simili). Dal DASS-21 risulta che \"il 21% circa della popolazione di 15-74 anni residente in Italia, cio\u00e8 circa 1 persona ogni 5 di pari et\u00e0, risulta con un grado moderato/severo di depressione, il 19% di ansia e il 12% di stress\".", "lang": "it"}