{"title": "Nei, Norge sponser ikke elbileiere med 40 milliarder i \u00e5ret", "subtitle": "Myndighetene subsidierer elbileiere i form av lavere skatter og avgifter. Anslag viser at summen av tapte skatte- og avgiftsinntekter grunnet elbiler utgj\u00f8r omtrent 5,8 milliarder for 2017.", "author": "www.faktisk.no", "date": null, "vclaim_id": "vclaim-id-9758", "url": "https://www.faktisk.no/faktasjekker/xlZ/nei-norge-sponser-ikke-elbileiere-med-40-milliarder-i-aret", "vclaim": "Den siste tiden har det blitt spredt en p\u00e5stand i flere varianter p\u00e5 Facebook. I en av p\u00e5standene hevdes det at Norge sponser elbiler med 40 milliarder i \u00e5ret, og flere av innleggene har blitt delt av sv\u00e6rt mange Facebook-brukere.\n\nFaktisk.no har kontaktet Roald Orkelbog som st\u00e5r bak Facebook-innlegget og bedt om dokumentasjon for p\u00e5standen. Som svar har vi f\u00e5tt tilsendt et ark hvor Orkelbog har gjort egne utregninger p\u00e5 hva han mener elbilsubsidiene koster Norge i 2018, hvis salget av elbiler, inkludert bruktbilimport, blir det samme som i 2017.\n\nOrkelbog, som selv er bruktbilselger, har blant annet sett p\u00e5 direkte skatte- og avgiftslettelser som momsfritak og redusert \u00e5rsavgift, i tillegg til tapte bompengeutgifter. Han har ogs\u00e5 sett p\u00e5 utvidede kostnader, som blant annet \u00f8kt veislitasje, mer penger brukt p\u00e5 kollektivtrafikk og fremtidig utbygging av str\u00f8mnettet. Orkelbog oppgir imidlertid ingen kilde bak tallene han bruker.\n\nFaktisk.no kontakter Bjart Holtsmark i Statistisk sentralbyr\u00e5 (SSB). Holtsmark forsker p\u00e5 klimapolitikk og \u00f8konomi, og forteller at tallfesting av subsidiering av elbiler m\u00e5 m\u00e5les ved \u00e5 telle tapte skatte- og avgiftsinntekter til staten.\n\nDet samme forklarer elbilforsker Lasse Fridstr\u00f8m ved Transport\u00f8konomisk institutt (T\u00d8I), selv om han i stedet for subsidier vil kalle det skattefordeler.\n\nVi skal i denne faktasjekken ta for oss den ansl\u00e5tte summen penger myndighetene mister i skatte- og avgiftskroner \u00e5rlig p\u00e5 grunn av det lave avgiftsniv\u00e5et p\u00e5 elbiler.\n\nIf\u00f8lge statistikk fra den europeiske bilprodusentforeningen ACEA er Norge det landet i EU og EFTA som registrerte flest elbiler i fjor. Tyskland og Frankrike f\u00f8lger et lite stykke bak p\u00e5 statistikken, og klarte ikke \u00e5 overg\u00e5 Norges 33 000 nye elbiler, selv med flere ganger s\u00e5 mange innbyggere. Ved utgangen av 2017 utgjorde elbilene 5,1 prosent av bilparken i Norge.\n\nDette er kanskje ikke s\u00e5 rart, for b\u00e5de kj\u00f8p og bruk av elbil er \u00f8konomisk gunstig i Norge, sammenlignet med en bil som bruker fossilt drivstoff. Det er ikke tvil om at elbilenes inntog gj\u00f8r at statens inntekter fra bilavgifter blir mindre.\n\nMen hvor mye koster egentlig dette i tapte inntekter? Orkelbog hevder han har gjort utregninger for 2018, forutsatt samme elbilsalg som i 2017. Det er ikke publisert offisielle anslag for innev\u00e6rende \u00e5r enn\u00e5. Vi skal se derfor se n\u00e6rmere p\u00e5 tallene for fjor\u00e5ret, alts\u00e5 2017.\n\nPer i dag har elbiler en rekke avgiftsfordeler i Norge. Noen av fordelene bestemmes av staten, mens andre fastsettes lokalt.\n\nHer skal vi oppsummere de viktigste skatte- og avgiftsfritakene for elbiler, og hva disse er ansl\u00e5tt \u00e5 koste staten i tapte inntekter:\n\n1. Betaler ikke merverdiavgift N\u00e5r man kj\u00f8per bil som bruker fossilt drivstoff m\u00e5 man betale merverdi til staten, slik man m\u00e5 med de fleste andre varer. Dette kalles ogs\u00e5 moms, og for fossilbiler er satsen p\u00e5 25 prosent. Elbiler er unntatt dette, slik at man ikke betaler moms ved kj\u00f8p og leasing av elbil.\n\nI Nasjonalbudsjettet for 2018 har Finansdepartementet ansl\u00e5tt at dette fritaket for elbiler har kostet staten 3,2 milliarder kroner i 2017 i tapte skatteinntekter. Finansdepartementet opplyser at anslaget p\u00e5 de tapte skatteinntektene er regnet ut p\u00e5 bakgrunn at elbiler ilegges 0 prosent merverdiavgift og ikke den generelle satsen p\u00e5 25 prosent. Siden anslaget er gjort underveis i \u00e5ret, har departementet tatt utgangspunkt i en ansl\u00e5tt samlet omsetningsverdi. Det kan derfor v\u00e6re avvik fra anslaget til omsetningsverdien for det reelle antallet elbiler som er solgt.\n\nOrkelbog har regnet annerledes. Han legger til grunn momsen staten kunne ha f\u00e5tt inn hvis elbilene som ble solgt i 2017 betalte full moms, i tillegg til momsen staten kunne ha f\u00e5tt inn hvis elbilkj\u00f8perne hadde kj\u00f8pt en tilsvarende bensinbil, i stedet for en elbil. Tallet blir sv\u00e6rt h\u00f8yt. Forsker Lasse Fridstr\u00f8m ved T\u00d8I har f\u00e5tt referert Orkelbogs momsregnestykke:\n\n\u2014 Her forutsettes det en helt annen skatte- og avgiftsmodell, hvor elbiler beskattes like hardt som bensin- og dieselbiler, sier Fridstr\u00f8m.\n\nIf\u00f8lge Fridstr\u00f8m m\u00e5 det tillegg tas hensyn til forbrukernes adferd.\n\n\u2014 Vi vet ikke om forbrukerne ville kj\u00f8pt disse bilene i utgangspunktet, hvis ikke det var for at avgiftsniv\u00e5et var lavt. Man kan gjerne diskutere hvorvidt avgiftssystemet for biler i Norge er riktig utformet, men dette regnestykket holder ikke m\u00e5l som bakgrunn, sier Fridstr\u00f8m.\n\n2. Betaler ikke engangsavgift Engangsavgiften betales for alle fossilbiler som importeres til Norge. Hvor stor avgiften er, regnes ut etter blant annet bilens vekt og utslipp. I f\u00f8rste halvdel av 2017 var gjennomsnittlig engangsavgift for nye personbiler (ikke medregnet elbiler) om lag 90 000 kroner. Elbiler er fritatt fra \u00e5 betale engangsavgift. Regjeringen foreslo i Statsbudsjettet for 2018 \u00e5 oppheve dette fritaket, men Venstre og KrF s\u00f8rget for at det ble st\u00e5ende.\n\nI Nasjonalbudsjettet for 2018 har Finansdepartementet ansl\u00e5tt at dette fritaket for elbiler har kostet staten 700 millioner kroner i tapte avgiftskroner i 2017. If\u00f8lge Seniorr\u00e5dgiver Tor Audun Gram i Finansdepartementet er anslaget er gjort p\u00e5 bakgrunn av at elbilene uansett ville ha betalt en lav engangsavgift, p\u00e5 grunn av milj\u00f8differensieringen i avgiften. Det sterke innslaget av milj\u00f8differensiering i de generelle reglene inneb\u00e6rer at elbiler uten fritak, men med avgiftslegging etter det generelle regelverket, vil f\u00e5 lav eller ingen avgift, alts\u00e5 vesentlig mindre avgift enn nye biler med bensin- eller dieselmotor og tilsvarende vekt. Anslaget tilsvarer alts\u00e5 ikke at hver elbil skulle ha betalt 90 000 kroner i engangsavgift.\n\n3. Betaler redusert \u00e5rsavgift/trafikkforsikringsavgift Til og med 2017 betalte bileiere \u00e5rsavgift til staten. I 2017 var \u00e5rsavgiften p\u00e5 2 820 kroner for de fleste fossildrevne personbiler. Elbileiere betalte en redusert \u00e5rsavgift p\u00e5 455 kroner. Fra 1. januar 2018 ble \u00e5rsavgiften erstattet av en trafikkforsikringsavgift som kreves inn av forsikringsselskapene. Stortinget har bestemt at det ikke skal betales trafikkforsikringsavgift p\u00e5 elbiler i 2018.\n\nI Nasjonalbudsjettet for 2018 har Finansdepartementet ansl\u00e5tt at denne reduseringen i avgiften for elbiler har kostet staten 300 millioner kroner i 2017 i tapte avgiftskroner. Ser man p\u00e5 det helt reelle regnestykket, hvor 141 951 registrerte elbiler i 2017 hver betalte 455 kroner istedet for full \u00e5rsavgift p\u00e5 2865, kommer man til et inntektstap p\u00e5 dr\u00f8yt 342 millioner.\n\n4. Har redusert firmabilbeskatning Fordelen ved \u00e5 bruke arbeidsgivers bil privat regnes i utgangspunktet som skattepliktig inntekt, s\u00e5kalt fordelsbeskatning. Fordelen tilsvarer kostnadene for arbeidstakeren om hen selv m\u00e5tte holde en tilsvarende bil privat. I 2000 ble det innf\u00f8rt en skatterabatt p\u00e5 elbiler som firmabiler. Dette inneb\u00e6rer at man siden 2009 har kunnet trekke fra 50 prosent av listeprisen p\u00e5 elbilen, som utgj\u00f8r skattegrunnlaget.\n\nRegjeringen foreslo i statsbudsjettet for 2018 \u00e5 fjerne denne fordelsbeskatningen helt, men etter stortingsbehandlingen ble fordelen bare noe redusert. Brukere av elektrisk firmabil kan fremdeles trekke fra 40 prosent av listeprisen.\n\nFinansdepartementet har ansl\u00e5tt at denne reduseringen i skatt p\u00e5 elbil som firmabil har kostet staten 155 millioner kroner i tapte skattekroner i 2017.\n\n5. Betaler ikke drivstoffavgifter Fossilt drivstoff er avgiftsbelagt gjennom vegbruksavgifter og CO2-avgifter. Elbiler bruker str\u00f8m som drivstoff, og betaler derfor ikke disse avgiftene. Det er derimot elavgift p\u00e5 str\u00f8m, men denne avgiften utgj\u00f8r bare 16,58 \u00f8re pr. kWh. Et vanlig elbilbatteri er i st\u00f8rrelsen 15-75 kWh.\n\nFinansdepartementet har ikke tallfestet denne fordelen, men forsker Lasse Fridstr\u00f8m p\u00e5 T\u00d8I har satt opp et regnestykke for Faktisk.no som gir et anslag p\u00e5 621 millioner kroner for 2017.\n\n6. Gratis eller reduserte parkeringsavgifter Tidligere kunne elbiler etter forskrift parkere gratis p\u00e5 alle kommunale plasser, men fra 1. januar 2017 ble det opp til kommunene \u00e5 bestemme om elbiler skal betale for parkering eller ikke. I 2015 anslo Transport\u00f8konomisk institutt (T\u00d8I) at kommunene tapte anslagsvis 100-120 millioner kroner p\u00e5 landsbasis per juli 2014 p\u00e5 grunn av bortfall av parkeringsinntekter fra elbiler, men reglene er alts\u00e5 endret siden dette.\n\nFaktisk.no kjenner ikke til at det er gjort nyere anslag p\u00e5 tapte parkeringsinntekter fra elbiler. Vi kan derfor ikke regne med dette videre.\n\n7. Gratis eller reduserte bompengeavgifter Det er de lokale myndighetene som bestemmer om elbiler skal betale bompenger. Per i dag er elbiler er fritatt for betaling i alle bompengeanlegg i Norge, med unntak av i Svinesundsforbindelsen, men blant annet Oslo har varslet at elbiler skal begynne \u00e5 betale for bompasseringer.\n\nStatens vegvesen f\u00f8rer oversikt over bompengeinntektene. De endelige tallene for 2107 er enn\u00e5 ikke klare, men de seneste publiserte anslagene sier at tapte inntekter fra elbilpasseringer vil utgj\u00f8re mellom 700 og 800 millioner kroner i 2017.\n\n8. Gratis eller reduserte ferjeavgifter Frem til helt nylig reiste elbiler gratis p\u00e5 riksferjesambandene, som f\u00f8lge av Riksregulativet for ferjetakster. Man betalte bare for sj\u00e5f\u00f8r og eventuelle passasjerer. Regulativet gjaldt ogs\u00e5 for de fleste fylkeskommunale ferjene. Nytt riksregulativ tr\u00e5dte i kraft 1. mars i \u00e5r. N\u00e5 m\u00e5 elbiler betale 50 prosent av prisen i sin takstgruppe, inkludert f\u00f8rer.\n\nDe seneste publiserte anslagene sier at tapte inntekter fra elbiler p\u00e5 ferjene vil utgj\u00f8re ca. 2,9 millioner kroner i 2017.\n\nTil sammen blir regnestykket p\u00e5 ansl\u00e5tte tapte inntekter til det offentlige grunnet lettelser for elbiler seende slik ut for 2017:\n\u2022 Til sammen 5,7789 milliarder kroner (medregnet det h\u00f8yeste anslaget for bompenger)\n\nFaktisk.no har ikke kunnet regne med tapte inntekter p\u00e5 parkering, da det ikke finnes anslag p\u00e5 dette for 2017.\n\nDet er ogs\u00e5 viktig \u00e5 presisere at regnestykket ikke utgj\u00f8r et eksakt regnskap, men bare viser anslag.\n\nRegnestykket presentert over er ogs\u00e5 oppsummert i Finansdepartementets skriv til ESA fra november 2017, sendt i forbindelse med at Norge ba om \u00e5 f\u00e5 lov til \u00e5 videref\u00f8re avgiftsniv\u00e5et for elbiler i tre \u00e5r. ESA godkjente tre \u00e5r med nullmoms p\u00e5 elbiler, mens andre innmeldte tiltak for nullutslippsbiler ble godkjent for seks \u00e5r.\n\nElbilforsker Lasse Fridstr\u00f8m i T\u00d8I har sett p\u00e5 regnestykket, og mener det er realistisk.\n\n\u2013 Her har Finansdepartementet regnet med momsfritaket b\u00e5de p\u00e5 elbiler, elbilbatterier og leasingkontrakter. Vi i T\u00d8I regnet p\u00e5 dette for 2014, og tar man h\u00f8yde for \u00f8kningen i elbilsalget fra 2014 til 2017, stemmer Finansdepartementets tall godt med v\u00e5re anslag, forteller Fridstr\u00f8m.\n\nFridstr\u00f8m viser til T\u00d8I-rapporten Equity effects of automobile taxation fra 2016, hvor beregningene ble gjort ved \u00e5 sammenlikne avgiftslegging av elbiler med en tenkt situasjon hvor elbiler har samme avgiftsregler som ladbare hybrider.\n\nN\u00e5r det gjelder p\u00e5standen om at Norge sponser elbileiere med 40 milliarder, mener Fridstr\u00f8m at dette ikke har rot i virkeligheten:\n\n\u2013 Det ser ut for meg som om den som har regnet p\u00e5 dette, har gjort en kommafeil. Hvis en regner p\u00e5 hvor store inntekter det offentlige g\u00e5r glipp av gjennom elbilinsentivene, kommer en til rundt 5 milliarder kroner per \u00e5r, oppsummerer Fridstr\u00f8m.\n\nElbilforskeren legger til at Norge ikke subsidierer elbiler mer enn en del andre land. Han mener sponsingen av elbiler i Norge, i form av momsfritak, ikke er vesentlig mer sjener\u00f8s enn elbilsubsidiene i f.eks. Sverige, Tyskland, Frankrike, USA eller S\u00f8r-Korea.\n\n\u2013 Men Norge skiller seg ut ved \u00e5 skattlegge bensin- og dieselbiler hardere enn alle andre land, med mulig unntak av Danmark, sier Fridstr\u00f8m.\n\nHeller ikke Geir Bjertn\u00e6s, som forsker p\u00e5 klimapolitikk og \u00f8konomi i Statistisk sentralbyr\u00e5 (SSB) mener det er hold i en sum p\u00e5 40 milliarder. Han viser til at de samlede inntektene til staten fra bilavgifter if\u00f8lge Statsregnskapet er 43 milliarder kroner for 2017, moms og bompenger ikke medregnet.\n\n\u2013 Da blir et anslag p\u00e5 40 milliarder tapte kroner p\u00e5 grunn av elbilsponsing \u00e5rlig urimelig, n\u00e5r elbilparken fremdeles er s\u00e5pass liten, mener Bjertn\u00e6s.\n\nI november 2017 anslo Bjertn\u00e6s i en kronikk i Dagens N\u00e6ringsliv at de da hittil registrerte 126 000 elbilene i Norge hadde gitt 35 milliarder kroner mindre til statskassen akkumulert, alts\u00e5 fordelt p\u00e5 flere \u00e5r sammenlagt.\n\nSamtidig pekte Bjertn\u00e6s p\u00e5 at vi m\u00e5 forvente et stort fall i inntekter fra bilavgifter i fremtiden grunnet elbilene, hvis elbilene fremdeles beholder samme avgiftsfritak som i dag.\n\nTil Faktisk.no sier Bjertn\u00e6s at vi kan forvente et mye h\u00f8yere tall enn 5,8 milliarder, kanskje allerede de n\u00e6rmeste \u00e5rene.\n\nI kronikken beregnet Bjertn\u00e6s et avgiftstap regnet p\u00e5 hele elbilenes levetid - ikke bare p\u00e5 ett \u00e5r - slik:\n\nFaktisk.no har tidligere faktasjekket en p\u00e5stand om at elbiler har sm\u00e5, om noen, milj\u00f8messige fordeler. Den kan du lese her:", "lang": "no"}