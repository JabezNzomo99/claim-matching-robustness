{"title": "Davvero la manovra alza la tassazione sulle imprese?", "subtitle": "Secondo il capogruppo Pd in commissione Bilancio alla Camera, Luigi Marattin, l'incremento sar\u00e0 pari a 6,1 miliardi", "author": "www.agi.it", "date": "2018-12-11T07:44+0100", "vclaim_id": "vclaim-id-11655", "url": "https://www.agi.it/fact-checking/manovra_tasse_imprese-4723860/news/2018-12-11/", "vclaim": "Si tratta di un\u2019affermazione discutibile, perch\u00e9 la manovra ancora non \u00e8 stata approvata dal Parlamento nella sua versione definitiva. Se la si considera una previsione fatta sulle stime ufficiali disponibili al momento, \u00e8 in sostanza corretta.\n\nNel testo pubblicato dall\u2019Upb si legge infatti che \u201cla manovra di bilancio per il 2019 prevede misure quantitativamente e qualitativamente rilevanti sul reddito di impresa e su quello di lavoro autonomo dalle quali \u00e8 atteso un aumento del carico tributario pari, complessivamente, a 6,1 miliardi nel 2019 e una riduzione dello stesso di 0,5 miliardi nel 2020 e di 1,8 dal 2021\u201d.\n\nLa tabella allegata al testo dell\u2019audizione, che \u00e8 un\u2019elaborazione dei dati contenuti nei prospetti finanziari allegati alla legge di Bilancio per il 2019 e al Ddl 119/2018 (\u201cNorme per il sostegno e l\u2019incremento della natalit\u00e0\u201d), spiega come si arrivi a questa cifra.\n\nMarattin cita dunque un dato corretto, se riferito al solo 2019, ma risalente a un mese fa e che oltretutto \u00e8 per forza non definitivo, considerato che la discussione sulla legge di Bilancio per il 2019 \u00e8 ancora in corso in Parlamento.\n\n\u00c8 vero che la pressione fiscale complessiva sia scesa negli ultimi quattro anni. Secondo l\u2019Istat siamo passati dal 43,1% del 2015 al 42,4% del 2016 e al 42,2% del 2017.\n\n\u00c8 vero per\u00f2 che, in base alle stime dell\u2019Ufficio parlamentare del bilancio del 12 novembre, le tasse sulle imprese dovrebbero aumentare nel 2019 di 6,1 miliardi. \u00c8 poi vero che, secondo le previsioni dello stesso governo contenute nel Documento programmatico di bilancio, la pressione fiscale complessiva dovrebbe non calare nel 2019 rispetto al 2018, mentre nei quattro anni precedenti era sempre diminuita.", "lang": "it"}