{"title": "Det er ikke flertall mot vindm\u00f8ller i Norge", "subtitle": "Tre ulike meningsm\u00e5linger viser det samme.", "author": "www.faktisk.no", "date": null, "vclaim_id": "vclaim-id-50954", "url": "https://www.faktisk.no/faktasjekker/AjD/det-er-ikke-flertall-mot-vindmoller-i-norge", "vclaim": "Olje- og energiminister Sylvi Listhaug gjestet NRKs Politisk kvarter sammen med NHO-sjef Ole Erik Almlid 8. januar. Diskusjonen dreiet seg om vindm\u00f8ller og NHOs frykt for en energipolitisk kursendring. Listhaug har v\u00e6rt mer kritisk i uttalelsene til utbygging av vindkraft enn tidligere energiministre.\n\n\u2013 Det er ikke flertall i Norge mot vindm\u00f8ller\n\nDenne p\u00e5standen skal vi se n\u00e6rmere p\u00e5 i denne faktasjekken. Leder Sandra Bruflot i Unge H\u00f8yre fremmet en lignende p\u00e5stand i samme debattprogram 13. januar. Hun hevdet at det er flertall i befolkningen for vindm\u00f8ller.\n\nDet finnes flere meningsm\u00e5linger som har unders\u00f8kt befolkningens holdninger til vindm\u00f8ller i 2019.\n\nDen f\u00f8rste vi skal se n\u00e6rmere p\u00e5 i denne faktasjekken er fra Norsk medborgerpanel, en internettbasert unders\u00f8kelse som drives av Universitetet i Bergen (UiB). M\u00e5let er \u00e5 unders\u00f8ke nordmenns holdninger til temaer som er viktig for samfunnet.\n\nI unders\u00f8kelsen blir respondentene spurt om \u00e5 ta stilling til to p\u00e5stander om vindkraft:\n\nSlik ser resultatet ut fordelt p\u00e5 de ulike svaralternativene for landbasert vindkraft:\n\nHer er resultatene for vindkraft til havs:\n\nFor at p\u00e5standen til Almlid skal v\u00e6re riktig ut fra denne unders\u00f8kelsen, kan ikke alternativene \u00abNoe uenig\u00bb, \u00abUenig\u00bb og \u00abSv\u00e6rt uenig\u00bb ha flertall til sammen. Det har de heller ikke, verken for vindkraft p\u00e5 land eller til havs. Denne unders\u00f8kelsen tilsier med andre ord at p\u00e5standen er riktig.\n\nDoktorgradsstipendiat Thea Gregersen ved UiB opplyser til Faktisk.no at 1722 personer svarte p\u00e5 sp\u00f8rsm\u00e5lene i Norsk Medborgerpanel, mens seks av de spurte ikke svarte. Hun opplyser videre at tallene er vektet etter alder, kj\u00f8nn, geografi og utdanningsniv\u00e5 for \u00e5 kompensere for underrepresenterte grupper i studien.\n\nCicero har foretatt en meningsm\u00e5ling der de ser p\u00e5 holdninger til vindkraft p\u00e5 land i forbindelse med rapporten Folk og klima. Unders\u00f8kelsen har hentet inn data b\u00e5de i mai-juni 2018 (4081 respondenter) og i mai 2019 (4057 respondenter).\n\nP\u00e5standen deltakerne skulle ta stilling til, var hvorvidt \u00abNorge b\u00f8r \u00f8ke vindkraftproduksjonen p\u00e5 land\u00bb.\n\nSom grafen viser, er det en fallende oppslutning fra 2018 til 2019. Ogs\u00e5 basert p\u00e5 denne unders\u00f8kelsen, har Almlid sine ord i behold. Svaralternativene mot \u00f8kt utbygging av vindkraft har ikke flertall her heller.\n\nDen tredje meningsm\u00e5lingen vi skal ta for oss i denne sjekken er utf\u00f8rt av Ipsos p\u00e5 oppdrag for Dagbladet. Unders\u00f8kelsen ble utf\u00f8rt i juni 2019 blant et representativt utvalg av den norske befolkningen (1000 respondenter).\n\n\u00abEr det greit \u00e5 ta ur\u00f8rt norsk natur for \u00e5 bygge ut vindkraft med vindturbiner eller vindm\u00f8ller?\u00bb\n\n\u00abEr det greit \u00e5 ta ur\u00f8rt natur i din hjemkommune for \u00e5 bygge ut vindkraft med vindturbiner eller vindm\u00f8ller?\u00bb\n\nSlik ser tallene ut n\u00e5r man ikke spesifiserer hvor vindkraften skal bygges ut:\n\nSlik ser det ut hvis det er snakk om respondentenes egen kommune:\n\nSom vi ser, er det ikke flertall mot bygging av vindm\u00f8ller, selv n\u00e5r det spesifiseres at det er snakk om utbygging i respondentenes egen kommune.\n\nOppsummert viser ingen av meningsm\u00e5lingene flertall mot \u00f8kt utbygging av vindkraft, verken til havs eller p\u00e5 land.", "lang": "no"}