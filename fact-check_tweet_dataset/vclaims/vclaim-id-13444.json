{"title": "Il M5S ha realizzato met\u00e0 del programma?", "subtitle": "", "author": "pagellapolitica.it", "date": null, "vclaim_id": "vclaim-id-13444", "url": "https://pagellapolitica.it/dichiarazioni/8136/il-m5s-ha-realizzato-meta-del-programma", "vclaim": "Secondo il ministro del Lavoro e dello Sviluppo economico, in quattro mesi e mezzo da quando \u00e8 entrato in carica l\u2019attuale esecutivo avrebbe mantenuto met\u00e0 delle promesse del programma elettorale del Movimento Cinque Stelle che, secondo il suo capo politico, \u00e8 stato votato da un terzo degli italiani.\n\nAbbiamo verificato e Di Maio ha torto. Vediamo perch\u00e9.\n\nPartiamo dal risultato del M5S alle ultime elezioni: Di Maio parla di \u00abun terzo degli italiani\u00bb che avrebbero votato il Movimento e dunque, implicitamente, il programma proposto. La percentuale \u00e8 corretta, se si guarda ai voti validi espressi: secondo i dati ufficiali del Ministero dell\u2019Interno, alle elezioni politiche del 4 marzo 2018 il Movimento 5 Stelle ha ottenuto intorno al 32 per cento dei voti alla Camera (32,68 per cento) e al Senato (32,22 per cento).\n\nGli aventi diritto che si sono recati alle urne sono stati il 72,94 per cento del totale alla Camera e il 73,01 per cento al Senato.\n\nEcco la legenda:\n\n - : la promessa e tutti gli impegni presi in quell'ambito sono stati portati a termine.\n\n - : almeno uno degli impegni \u00e8 stato mantenuto.\n\n - : sono state ufficialmente avanzate delle proposte che riguardano la promessa o almeno uno degli impegni presi.\n\n - : non risultano atti pubblici che riguardano l'ambito interessato.\n\nDall'insediamento dell'esecutivo, alcuni cambiamenti nel settore lavorativo sono effettivamente avvenuti, anche se non quelli promessi prima delle elezioni. Con il cosiddetto \u201cdecreto dignit\u00e0\u201d \u2013 approvato a inizio agosto \u2013 \u00e8 stata reintrodotta la possibilit\u00e0 di utilizzare i voucher per il pagamento di lavori occasionali nel settore agricolo e alberghiero.\n\nPer incentivare l\u2019occupazione giovanile, invece, \u00e8 stata prolungata fino al 2020 l\u2019esenzione del 50 per cento dei contributi per l\u2019assunzione dei giovani. Questa norma, gi\u00e0 prevista dal governo Gentiloni per il 2018 e il 2019 a vantaggio degli under 30, \u00e8 stata estesa anche per gli under 35. Infine, il \u201cdecreto dignit\u00e0\u201d prevede alcune limitazioni nella stipulazione dei contratti a termine per le aziende e un innalzamento delle indennit\u00e0 di licenziamento.\n\nNel testo, non ancora approvato, della Legge di Bilancio 2019, si parla anche di sanit\u00e0 e, in particolare, dello stanziamento di alcuni fondi la cui finalit\u00e0 sar\u00e0 quella di ridurre \u00abi tempi d\u2019attesa nell'erogazione delle prestazioni sanitarie [...] mediante l\u2019implementazione e l'ammodernamento delle infrastrutture tecnologiche legate ai sistemi di prenotazione elettronica per l'accesso alle strutture sanitarie\u00bb.\n\nPer quanto riguarda l'aumento delle risorse promesso, nella Legge di Bilancio viene inoltre riportato che il \u00abfabbisogno sanitario nazionale standard \u00e8 confermato in 114.435 milioni di euro\u00bb per il 2019 con un incremento, poi, di 2 milioni di euro per il 2020 e di 1,5 milioni di euro per il 2021. Queste cifre segnerebbero una crescita rispetto ai valori del 2017 (112.577 milioni di euro) e del 2018 (113.396 milioni di euro).\n\nIl reddito e la pensione di cittadinanza sono due degli argomenti pi\u00f9 dibattuti dalle istituzioni nazionali, ma ad oggi non sono ancora state realmente introdotte.\n\nLuigi Di Maio ha infatti dichiarato che il reddito e la pensione di cittadinanza saranno prese in considerazione all\u2019interno della Legge di Bilancio 2019 e che poi, entro la fine dell\u2019anno, saranno varati due appositi decreti. Possiamo quindi supporre che le misure, se approvate, non saranno introdotte prima del 2019.\n\nPer quanto riguarda la diminuzione delle tasse e il \"miglioramento della qualit\u00e0\" della vita degli italiani, ad oggi non sono stati realizzati dei veri e propri interventi in materia.\n\nAll\u2019interno del \u201cdecreto dignit\u00e0\u201d sono poi contenute alcune limitazioni nell\u2019uso dello spesometro - uno strumento ideato dall\u2019Agenzia delle Entrate per limitare l\u2019evasione fiscale in ambito Iva e che il programma prometteva di abolire. Lo strumento, invece, non sar\u00e0 pi\u00f9 utilizzato solo dai \u00abproduttori agricoli assoggettati a regime IVA agevolato\u00bb.\n\nSegnaliamo inoltre, come abbiamo sottolineato in una nostra precedente analisi, che per quanto riguarda il calo della pressione fiscale le scelte governative ad oggi non sono andate con decisione in quella direzione. Nel documento programmatico di bilancio 2019, infatti, il governo stesso prevede che la pressione fiscale non sia destinata a scendere.\n\nNon ci risulta, poi, che siano stati mantenuti gli altri impegni presi: la riduzione delle aliquote Irpef, l'esenzione dal pagamento delle tasse per coloro che hanno un reddito inferiore ai diecimila euro (oggi la soglia di esenzione per i lavoratori dipendenti \u00e8 circa ottomila), la riduzione dell'Irap per le piccole e medie imprese e l'inversione dell'onere della prova.\n\nIl taglio dei vitalizi \u00e8 stato uno dei primi successi rivendicati dal M5S. I vitalizi sono le rendite che vengono concesse ai parlamentari e ai consiglieri regionali una volta cessata la propria carica, indipendentemente dai contributi versati. Questa riduzione \u00e8 stata approvata dall\u2019Uffico di Presidenza della Camera il 12 luglio e prevede una riduzione media del 40 per cento degli assegni a partire da novembre 2018.\n\nSecondo quanto riportato il 3 novembre da alcune testate nazionali, i vitalizi sono stati tagliati anche al Senato e, quindi, mancherebbero all\u2019appello solo le Regioni. Il taglio al Senato, precisiamo, \u00e8 stato ufficializzato soltanto dopo la dichiarazione di Luigi Di Maio. Soprattutto per i tagli alla Camera, poi, sono stati gi\u00e0 presentati una serie di ricorsi.\n\nPer quanto riguarda le pensioni \u201cd\u2019oro\u201d (cio\u00e8 quelle pensioni che, rispetto alla media, hanno importi molto elevati) la situazione \u00e8 in fase di stallo. Il 12 luglio la Camera ha approvato la proposta, ma il provvedimento si \u00e8 poi arenato per le divisioni presenti all\u2019interno della maggioranza di governo. Come hanno riportato anche alcune testate nazionali ( e ), il taglio delle pensioni d\u2019oro non \u00e8 presente all'interno della Legge di Bilancio 2019.\n\nQueste, comunque, sono solo due delle modalit\u00e0 con cui il M5S prevede di recuperare i \u00ab50 miliardi che ritornano ai cittadini\u00bb. Con le due misure fino ad ora realizzate e, quindi, i vitalizi e le pensioni d'oro, si stimano si possano raccogliere circa 40 milioni l\u2019anno grazie ai vitalizi e 200 milioni con il taglio delle pensioni d'oro. Siamo quindi, almeno per il momento, lontani dalla promessa di recuperare una cifra pari a 50 miliardi.\n\nA proposito delle \u00abopere inutili\u00bb, l\u2019unico atto importante \u00e8 stata la sospensione dell\u2019avanzamento della Tav Torino-Lione nell\u2019attesa che venga effettuata una nuova analisi costi-benefici, mentre ad esempio il gasdotto Tap - verso cui il M5S era stato molto critico in passato - ha ricevuto il sostanziale via libera da parte del governo.\n\nIl programma prometteva diecimila nuove assunzioni nelle forze dell\u2019ordine e due nuove carceri. Il 3 ottobre, durante la presentazione della Nota di aggiornamento al Def, il presidente del Consiglio Giuseppe Conte ha tenuto una conferenza stampa a Palazzo Chigi con i vicepresidenti Matteo Salvini e Luigi Di Maio. In questa occasione, il ministro dell\u2019Interno Salvini ha ribadito la volont\u00e0 di assumere, in linea con quanto riportato dal programma elettorale del M5S, circa 10 mila unit\u00e0 da aggiungere all\u2019attuale organico delle forze dell\u2019ordine.\n\nIl testo della Legge di Bilancio 2019 (che, come abbiamo gi\u00e0 specificato, \u00e8 in attesa di approvazione) parla dell\u2019\u00abassunzione straordinaria per un contingente massimo di 6.150 unit\u00e0 delle Forze di polizia, comprensivo di 362 unit\u00e0 della Polizia penitenziaria\u00bb e dello stanziamento di un fondo per i prossimi anni. Questa misura, secondo quanto riportato, sar\u00e0 conclusa nel 2023.\n\nNon sono insomma ancora state portate a termine le nuove assunzioni pubblicizzate dal ministero dell\u2019Interno, le diecimila promesse dal M5S e, al momento, nemmeno le 6.500 di cui si parla all\u2019interno della Legge di Bilancio 2019. Resta ancora un progetto futuro, realizzabile nei prossimi mesi o anni. Inoltre, non abbiamo trovato alcuna documentazione che supporti un progetto di costruzione di due nuove carceri.\n\nIl 24 giugno il presidente del Consiglio Conte ha partecipato a un summit sull\u2019immigrazione tenutosi a Bruxelles. In quell\u2019occasione ha sottoposto all\u2019attenzione degli Stati membri una proposta articolata in dieci punti e dal titolo (consultabile qui).\n\nIl documento fa riferimento a una generale necessit\u00e0 di \u00abintensificare accordi e rapporti tra Unione europea e Paesi terzi da cui partono o transitano i migranti\u00bb senza, per\u00f2, specificare se un qualche accordo sia gi\u00e0 stato preso o se siano stati stipulati i \u00abtrattati\u00bb di cui si parlava nel programma elettorale del M5S.\n\nNei giorni successivi, l\u2019Ue ha confermato il proprio supporto all\u2019Italia e un intento di cooperazione tra i diversi Stati. Viene qui sottolineata l\u2019importanza di sostenere i Paesi africani potenziando i rapporti tra le diverse nazioni, investendo nell\u2019istruzione e nella cultura, senza per\u00f2 menzionare trattati. L\u2019unico riferimento \u201clegale\u201d \u00e8 quello che indica la possibilit\u00e0, da parte dell\u2019Ue, di accogliere proposte legislative per i rimpatri.\n\nNon abbiamo trovato alcun documento ufficiale che certifichi la realizzazione degli altri due impegni presi e, quindi, l'assunzione di diecimila unit\u00e0 nelle commissioni territoriali e l'accelerazione dell'iter che valuta se un migrante ha il diritto di rimanere in Italia.\n\nSecondo quanto riportato dall\u2019agenzia stampa Reuters dal mese di novembre il governo Conte si impegner\u00e0 nella tutela dei risparmi dei cittadini, creando, tra le altre cose, una procura nazionale sui reati finanziari. La volont\u00e0 di istituire questo ente non \u00e8, per\u00f2, una novit\u00e0: la proposta di legge 4587, presentata il 13 luglio 2017, trattava lo stesso tema e l'iter parlamentare sembra essere in stallo. Oggi, non ci sono novit\u00e0 sul tema.\n\nLa legge Glass-Steagall \u00e8 una norma statunitense degli anni Trenta, celebre per aver introdotto la separazione tra l\u2019attivit\u00e0 bancaria pi\u00f9 tradizionale e quella di investimento. \u00c8 stata poi abolita negli Usa nel 1999. L\u2019intento del M5S \u00e8, quindi, quello di usare questa legge come modello per introdurre una divisione simile tra banche commerciali e banche di investimento nel nostro Paese. Ad oggi, per\u00f2, non ci risulta che ci siano novit\u00e0 a riguardo.\n\nIl ministro dell'Interno Matteo Salvini ha spesso dichiarato di voler introdurre una serie di cambiamenti che potessero salvaguardare e promuovere la maternit\u00e0 e lo sviluppo dei nuclei familiari.\n\nProbabilmente il leader leghista allude a misure in linea con le promesse del M5S: rimborsi per gli asili nido, i pannolini e le baby sitter, introduzione di agevolazioni fiscali per i prodotti neonatali e dell'infanzia. Ad oggi, per\u00f2, non ci risulta che il governo abbia proposto o varato alcuna misura in materia.\n\nFanno inoltre parte della sezione dedicata al supporto della famiglia le promesse di introdurre un\u2019Iva agevolata per i prodotti della terza et\u00e0 e l\u2019innalzamento dell\u2019importo detraibile per l\u2019assunzione di colf e badanti. Anche in questi casi, per\u00f2, non sono, ad oggi, stati varati dei provvedimenti.\n\nIl 6 e 7 novembre si \u00e8 tenuto il convegno Stati Generali della Green Economy dove erano presenti anche figure istituzionali come il ministro dell\u2019Ambiente Sergio Costa. In questa occasione sono stati presentati alcuni progetti ma, in qualsiasi caso, la loro realizzazione \u00e8 programmata per il futuro.\n\nPer quanto riguarda le altre promesse presenti nella sezione , l\u2019\u00abuscita dal petrolio entro il 2050\u00bb \u00e8 un impegno preso a lungo termine e, quindi, oggi non ha ancora realizzato. Non abbiamo poi trovato alcuna informazione ufficiale circa l\u2019introduzione di un milione di auto elettriche o nuovi posti di lavoro.\n\nA settembre, il presidente del Consiglio Giuseppe Conte ha dichiarato che il ministro della Giustizia Alfonso Bonafede stava lavorando \u2013 come ha lui stesso comunicato lo scorso agosto \u2013 a una riforma della giustizia.\n\nUn risultato rivendicato durante l\u2019estate dal M5S \u00e8 stato l\u2019ostruzionismo contro la riforma Orlando, proposta dal precedente governo. Il 16 marzo, dopo le elezioni, il Consiglio dei ministri \u2013 ancora presieduto dall\u2019ex premier Gentiloni \u2013 aveva approvato la riforma, che \u00e8 stata poi ridiscussa dall\u2019attuale esecutivo. In questa occasione la riforma Orlando non ha trovato una maggioranza sufficiente per procedere.\n\nUn tema centrale del dibattito politico \u00e8 la riforma della prescrizione per la quale, ad oggi, non sono state varate modifiche definitive. Numerose, per\u00f2, sono le discussioni attorno al tema con visioni diverse all\u2019interno della stessa maggioranza di governo.\n\nA inizio settembre, il Consiglio dei ministri ha approvato il disegno di legge anticorruzione che prevede, tra le altre cose, anche alcune promesse fatte in campagna elettorale dal M5S: il cosiddetto \u201cDaspo\u201d per i corrotti, l\u2019interdizione dai pubblici uffici, l\u2019aumento delle pene per i reati di corruzione e l\u2019introduzione per questo tipo di reati dell\u2019agente sotto copertura. Il 22 novembre 2018, come riportato dal Senato, \u00e8 stato approvato il disegno di legge.\n\nPer quanto riguarda, poi, il piano di assunzioni in base al fabbisogno delle singole scuole e un incremento nella spesa pubblica per l\u2019istruzione scolastica, non ci risulta sia stata ancora presa nessuna misura. L\u2019abolizione del precariato, altra promessa di questa sezione, \u00e8 un intento al momento non ancora realizzato.\n\nIl sito web Italia.it \u2013 che secondo il programma del Movimento dovrebbe diventare il punto di riferimento per l'e-commerce italiano \u2013 esiste da diversi anni. \u00c8 nato da un progetto voluto dal governo Berlusconi e, come riporta ad esempio un\u2019inchiesta di , ha avuto una vita travagliata con momenti di chiusura e forti critiche sul risultato generale del progetto.\n\nInfine, il M5S ha rivendicato la necessit\u00e0 di creare un ministero del Turismo. Nel decreto legge 86/2018 si stabiliva che (art. 1 comma 1) \u00abAl Ministero delle politiche agricole, alimentari e forestali sono trasferite le funzioni esercitate dal Ministero dei beni e delle attivit\u00e0 culturali e del turismo in materia di turismo\u00bb.\n\nPer quanto riguarda il sistema pensionistico \u2013 introduzione delle pensioni di cittadinanza, di Quota 100 e Quota 41, opzione donna \u2013 il governo ha proposto interventi attualmente in discussione. Sono dunque impegni che, presentati con la Legge di Bilancio 2019, saranno poi realizzati successivamente.\n\nIl ministro del Lavoro e dello Sviluppo economico ha per\u00f2 torto. Ad oggi, seppur parte delle promesse siano presenti nel testo della proposta della Legge di Bilancio 2019 o altrove, non sono stati realmente portati a termine gli impegni presi. Visto che il governo Conte \u00e8 in carica da soli sei mesi molte promesse sono . Guardando alle venti promesse principali fatte dal Movimento Cinque Stelle in campagna elettorale, sette sono in via di realizzazione, mentre solo in due casi si \u00e8 arrivati ad un provvedimento definitivo che riguardi almeno uno degli impegni presi. Nei restanti undici casi, invece, le promesse non sono state realizzate.", "lang": "it"}