{"title": "W Nowej Zelandii nie tworzy si\u0119 gett dla chorych na koronawirusa", "subtitle": "Ponad 3 tys. udost\u0119pnie\u0144 mia\u0142a na Facebooku publikacja, kt\u00f3ra alarmowa\u0142a, \u017ce w Nowej Zelandii rzekomo \u201epowstaj\u0105 getta, dla os\u00f3b wywo\u017conych na przymusow\u0105 kwarantann\u0119\u201d. Materia\u0142 przytacza r\u00f3wnie\u017c dane na temat epidemii koronawirusa i m\u00f3wi tak\u017ce, \u017ce podczas ostatniego protestu koronasceptyk\u00f3w w Warszawie zgromadzi\u0142o si\u0119 oko\u0142o 25 tys. ludzi. Z naszych ustale\u0144 wynika, \u017ce wi\u0119kszo\u015b\u0107", "author": "sprawdzam.afp.com", "date": "2020-08-21T13:25:49+02:00", "vclaim_id": "vclaim-id-64178", "url": "https://sprawdzam.afp.com/w-nowej-zelandii-nie-tworzy-sie-gett-dla-chorych-na-koronawirusa", "vclaim": "W Nowej Zelandii nie tworzy si\u0119 gett dla chorych na koronawirusa\n\nPonad 3 tys. udost\u0119pnie\u0144 mia\u0142a na Facebooku publikacja, kt\u00f3ra alarmowa\u0142a, \u017ce w Nowej Zelandii rzekomo \u201epowstaj\u0105 getta, dla os\u00f3b wywo\u017conych na przymusow\u0105 kwarantann\u0119\u201d. Materia\u0142 przytacza r\u00f3wnie\u017c dane na temat epidemii koronawirusa i m\u00f3wi tak\u017ce, \u017ce podczas ostatniego protestu koronasceptyk\u00f3w w Warszawie zgromadzi\u0142o si\u0119 oko\u0142o 25 tys. ludzi. Z naszych ustale\u0144 wynika, \u017ce wi\u0119kszo\u015b\u0107 tych twierdze\u0144 jest nieprawdziwa.\n\nWpis pojawi\u0142 si\u0119 na Facebooku 16 sierpnia. Ma on ponad 3,4 tys. udost\u0119pnie\u0144 i zosta\u0142 opublikowany tu\u017c po warszawskim prote\u015bcie przeciwko noszeniu maseczek oraz ograniczeniom zwi\u0105zanym z pandemi\u0105 koronawirusa, kt\u00f3ry mia\u0142 miejsce tego samego dnia.\n\nZweryfikowali\u015bmy twierdzenia zawarte w powy\u017cszym materiale. Wi\u0119kszo\u015b\u0107 z nich jest fa\u0142szywa.\n\n: Na Placu Zamkowym w Warszawie 16 sierpnia zgromadzi\u0142o si\u0119 oko\u0142o 25 tys. os\u00f3b\n\nPr\u00f3bowali\u015bmy dowiedzie\u0107 si\u0119, jaka liczba ludzi by\u0142a obecna na prote\u015bcie, jednak Komenda Sto\u0142eczna Policji nie prowadzi tego typu statystyk. Jak podaje Polska Agencja Prasowa w niedzielnym prote\u015bcie koronaceptyk\u00f3w bra\u0142o udzia\u0142 kilkaset os\u00f3b. Podobn\u0105 liczb\u0119 podaje r\u00f3wnie\u017c \u201eGazeta Wyborcza\u201d, kt\u00f3ra relacjonowa\u0142a przemarsz, b\u0119d\u0105c na miejscu.\n\nTomasz Kunert, zast\u0119pca rzecznika prasowego w Urz\u0119dzie Miasta Warszawy, podaje w przes\u0142anym do nas mailu, \u017ce w zgromadzeniu \u201ena pewno nie bra\u0142o udzia\u0142 25 tys. os\u00f3b\u201d.\n\nW Warszawie dawno nie by\u0142o protestu z tak du\u017c\u0105 ilo\u015bci\u0105 os\u00f3b. Przyk\u0142adowo Czarny Protest jesieni\u0105 2016 r. zgromadzi\u0142 na pl. Zamkowym w Warszawie oko\u0142o 30 tys. Polek i Polak\u00f3w.\n\nFa\u0142sz: W Nowej Zelandii powstaj\u0105 getta dla zaka\u017conych koronawirusem, gdzie doro\u015bli \u201emaj\u0105 by\u0107 wywo\u017ceni na przymusow\u0105 kwarantann\u0119\u201d, a \u201edzieci mog\u0105 by\u0107 odbierane rodzicom bez ich zgody\u201d.\n\n\u2013 Te twierdzenia s\u0105 fa\u0142szywe \u2013 czytamy w mailu od Georginy Ball, z ministerstwa zdrowia w Nowej Zelandii. Przedstawicielka resortu dodaje, \u017ce \u201edzieci nigdy nie s\u0105 odbierane rodzicom bez ich zgody\u201d.\n\n\u2013 Kiedy w Nowej Zelandii dochodzi do wykrycia nowego przypadku zachorowania na Covid-19 personel medyczny wsp\u00f3\u0142pracuje z osobami, u kt\u00f3rych wykryto wirusa w celu ustalenia bezpiecznego miejsca izolacji \u2013 t\u0142umaczy Ball. Z maila dowiadujemy si\u0119 te\u017c, \u017ce pracownicy s\u0142u\u017cby zdrowia s\u0105 zobowi\u0105zani do izolowania wszystkich nowych przypadk\u00f3w Covid-19 w uzgodnionej lokalizacji. Miejscami kwarantanny zwykle bywaj\u0105 domy i hotele.\n\nGeorgina Ball: \u2013 Hotele spe\u0142niaj\u0105 one wysokie standardy, gdzie zapewnione s\u0105 wszystkie posi\u0142ki. W hotelach jest tak\u017ce personel medyczny, kt\u00f3ry w razie potrzeby zapewnia wsparcie.\n\nW szpitalach natomiast lecz\u0105 si\u0119 osoby ju\u017c z powa\u017cnymi objawami koronawirusa. \u2013 Osoby z pozytywnym wynikiem testu na Covid-19 nie musz\u0105 i\u015b\u0107 do szpitala, chyba \u017ce wykazuj\u0105 tak\u0105 potrzeb\u0119. Z regu\u0142y s\u0105 zobowi\u0105zani zosta\u0107 w domu do momentu, kiedy nie otrzymaj\u0105 negatywnego wyniku na koronawirusa \u2013 t\u0142umaczy Ball.\n\nW czwartek 20 sierpnia w szpitalach w Nowej Zelandii przebywa\u0142o pi\u0119\u0107 os\u00f3b zaka\u017conych na Covid-19. Georgina Ball: \u2013 \u017badna z nich nie jest dzieckiem.\n\nWe wtorek 11 sierpnia wykryto pierwszy od 102 dni przypadek koronawirusa w regionie Auckland. Tydzie\u0144 p\u00f3\u017aniej premier Nowej Zelandii Jacinda Ardern og\u0142osi\u0142a, \u017ce wybory parlamentarne, kt\u00f3re by\u0142y zaplanowane na 19 wrze\u015bnia zostan\u0105 przeniesione na 17 pa\u017adziernika. Obecnie w Nowej Zelandii chorych na koronawirusa jest 105 os\u00f3b (dane na 21 sierpnia).\n\nJak pokazuj\u0105 statystyki Ministerstwa Zdrowia w Polsce zmar\u0142o 1938 os\u00f3b zaka\u017conych Covid-19 [dane na 21 sierpnia]. Natomiast w dniu, kiedy materia\u0142 zosta\u0142 opublikowany na Facebooku, czyli w niedziel\u0119 16 sierpnia Ministerstwo Zdrowia poinformowa\u0142o, \u017ce w Polsce zmar\u0142o 1877 os\u00f3b.\n\nPrawie poprawne: W Polsce dziennie umiera 1,2 tys. os\u00f3b z innych przyczyn ni\u017c Covid-19\n\nDane o liczbie zgon\u00f3w w Polsce gromadzi G\u0142\u00f3wny Urz\u0105d Statystyczny (GUS). W 2019 roku liczba zmar\u0142ych wynosi\u0142a 409 709 os\u00f3b, w 2018 r. 414 200, w 2017 r. 402 852, w 2016 r. 388 009. Zaokr\u0105glaj\u0105c te liczby do 400 tys. i dziel\u0105c na 365 lub 366 dni (ze wzgl\u0119du na lata przest\u0119pne) wyjdzie wynik, \u017ce w Polsce ka\u017cdego dnia umiera oko\u0142o 1100 os\u00f3b z r\u00f3\u017cnych przyczyn.\n\nOd kwietnia zgodnie z wytycznymi \u015awiatowej Organizacji Zdrowia (WHO) G\u0142\u00f3wny Urz\u0105d Statystyczny monitoruje zgony z powodu Covid-19. Szczeg\u00f3\u0142owe roczne dane skorelowane z przyczynami zgon\u00f3w, czyli z informacjami na temat okoliczno\u015bci i przyczyn zgon\u00f3w, GUS publikuje zawsze na swojej stronie w styczniu ka\u017cdego roku. Dlatego na rzetelne statystyki dotycz\u0105ce liczby os\u00f3b, kt\u00f3re umieraj\u0105 z innych przyczyn ni\u017c Covid-19 trzeba poczeka\u0107 do pocz\u0105tku 2021 roku.\n\nPrawie poprawne: Podczas sezonu grypowego hospitalizacji wymaga oko\u0142o 16 tys. ludzi\n\nJak czytamy na stronie Narodowego Instytutu Zdrowia Publicznego (NIZP), w Polsce zachorowania na gryp\u0119 maj\u0105 miejsce od pa\u017adziernika do kwietnia. \u201eW zale\u017cno\u015bci od sezonu epidemicznego w Polsce rejestruje si\u0119 od kilkuset tysi\u0119cy do kilku milion\u00f3w zachorowa\u0144 i podejrze\u0144 zachorowa\u0144 na gryp\u0119 i zachorowania grypopodobne. Szczyt zachorowa\u0144 ma miejsce zwykle mi\u0119dzy styczniem, a marcem\u201d \u2013 czytamy.\n\nZ danych NIZP-PZH wynika, \u017ce w sezonie 2019/2020 liczba hospitalizowanych wynosi\u0142a 17 317, w 2018/2019 - 17 037, w 2017/2018 - 18 041, a w 2016/2017 - 16 271.\n\nZ danych r\u00f3wnie\u017c wynika, \u017ce od po\u0142owy marca 2020 r. znacznia spad\u0142a liczba zachorowa\u0144 na gryp\u0119. W\u015br\u00f3d przyczyn NIZP wymienia m.in. wprowadzenie spo\u0142ecznego dystansu zwi\u0105zanego z pandemi\u0105 koronawirusa, przestrzeganie zasad higieny i zakrywanie ust oraz nosa. Tak\u017ce dzieci i m\u0142odzie\u017c, kt\u00f3re stanowi\u0105 gl\u00f3wne \u017ar\u00f3d\u0142o transmisji wirusa, nie chodzi\u0142y w tym okresie do \u017c\u0142obk\u00f3w, przedszkoli i szk\u00f3\u0142.\n\nTrudne do przeliczenia: W Polsce od pocz\u0105tku pandemii jest hospitalizowanych oko\u0142o 2 tys. zaka\u017conych Covid-19\n\nJak wynika z najnowszych danych Ministerstwa Zdrowia w Polsce obecnie jest hospitalizowanych 2097 os\u00f3b. Ministerstwo Zdrowia nie prowadzi dok\u0142adnych statystyk dotycz\u0105cych ca\u0142kowitej liczby os\u00f3b hospitalizowanych od pocz\u0105tku pojawienia si\u0119 koronawirusa w Polsce, czyli od 3 marca 2020 r. Resort podaje liczb\u0119 hospitalizowanych danego dnia, wi\u0119c nie da si\u0119 dok\u0142adnie obliczy\u0107 ile by\u0142o ich hospitalizowanych od pocz\u0105tku pandemii w Polsce. Wiadomo jednak, \u017ce liczba hospitalizowanych od pocz\u0105tku marca wynosi wi\u0119cej ni\u017c 2 tys. os\u00f3b.", "lang": "pl"}