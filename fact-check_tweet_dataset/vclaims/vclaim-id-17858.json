{"title": "Norge er p\u00e5 andreplass i en studie om alkoholkonsum, men folk drikker mye mer i andre land", "subtitle": "Innbyggere i 74 land drikker mer enn i Norge", "author": "www.faktisk.no", "date": null, "vclaim_id": "vclaim-id-17858", "url": "https://www.faktisk.no/faktasjekker/PKq/norge-er-pa-andreplass-i-en-studie-om-alkoholkonsum-men-folk-drikker-mye-mer-i-andre-land", "vclaim": "Under overskriften \u00abSkremmende funn i omfattende alkoholforskning\u00bb omtalte TV2.no tidligere i h\u00f8st en ny studie i forskningstidsskriftet Lancet.\n\nIf\u00f8lge ingressen er forskere \u00abbekymret over at Norge ligger p\u00e5 andreplass i denne verdensomfattende unders\u00f8kelsen som omhandler konsumering av alkohol\u00bb.\n\nI studien har forskerne kartlagt drikkevaner og utbredelsen av sykdom og d\u00f8d som f\u00f8lge av alkoholmisbruk i 195 land verden over.\n\nDen er en del av et omfattende forskningsprosjekt kalt Global Burden of Disease ved University of Washington, som m\u00e5ler sykdomsbyrden i verden.\n\nAnalysen avdekker at det har v\u00e6rt over tre millioner alkoholrelaterte d\u00f8dsfall p\u00e5 verdensbasis siden 1990.\n\nForskerne har ikke kunnet sl\u00e5 fast noen trygg mengde alkohol man kan innta hver dag uten skadevirkninger, enten i form av sykdom eller ulykker.\n\nStemmer det at Norge ligger p\u00e5 andreplass i konsum av alkohol i denne verdensomfattende unders\u00f8kelsen, slik TV2.no hevder?\n\nDet ser vi n\u00e6rmere p\u00e5 i denne faktasjekken.\n\nDet er kun i Danmark at andelen innbyggere som drikker alkohol er st\u00f8rre enn i Norge, skriver TV2.no.\n\nFaktisk.no tar kontakt med journalisten Line Haus for \u00e5 be om kildene bak p\u00e5standen.\n\nHun viser til selve Lancetstudien og en artikkel p\u00e5 Science Daily. Hun har ogs\u00e5 intervjuet norske kilder, som skal ha levert informasjon til studien.\n\nI Science Daily-artikkelen \u00abIngen sikker grense for alkohol\u00bb, som henviser til samme Lancet-studie, st\u00e5r Norge oppf\u00f8rt med nest h\u00f8yest andel kvinner og menn som drikker alkohol, bare sl\u00e5tt av Danmark.\n\nIf\u00f8lge bakgrunnstallene for studien rapporterte 94,3 prosent av norske menn og 91,4 prosent av norske kvinner at de var \u00abcurrent drinkers\u00bb i 2016. Her ligger Norge p\u00e5 delt andre plass sammen med Argentina og Tyskland.\n\n\u00abCurrent drinkers\u00bb er i Lancet-artikkelen definert som personer som rapporterte at de har inntatt alkohol i l\u00f8pet av de 12 siste m\u00e5nedene.\n\nHvor mange som drikker alkohol i en befolkning, og hvor mye alkohol som konsumeres i snitt per person i landet, er m\u00e5lt hver for seg.\n\nFaktisk.no tar kontakt med forsker Max Griswold ved University of Washington, hovedforfatter av The Lancet-artikkelen. Vi sp\u00f8r om det stemmer at Norge har nest h\u00f8yest alkoholkonsum i verden.\n\n\u2013 Det vil v\u00e6re riktig \u00e5 si at Norge har en av de h\u00f8yeste forekomstene av n\u00e5v\u00e6rende drikkere. Men n\u00e5r det gjelder alkoholmengde er ikke Norge i n\u00e6rheten av noen av de landene hvor det drikkes mye, som i Romania og Russland, skriver Max Griswold i en e-post.\n\n\u2013 Det er en h\u00f8y andel i den norske befolkningen som konsumerer alkohol, s\u00e5 i den sammenheng ligger Norge h\u00f8yt p\u00e5 listen. Men niv\u00e5et p\u00e5 alkoholkonsum er ikke blant de h\u00f8yeste vi ser i verden, skriver Gakidou.\n\nP\u00e5 et fargekart i Lancet-studien er Norge i samme gruppe som resten av Norden, mange andre europeiske land, Australia og Argentina av andel konsumenter.\n\nI disse landene er andelen som har smakt alkohol det siste \u00e5ret, over 80 prosent.\n\nAt over 90 prosent av norske kvinner og menn skal ha oppgitt at de drikker alkohol, avviker fra Folkehelseinstituttets rapporter de siste \u00e5rene. De viser en nedadg\u00e5ende trend.\n\nFaktisk.no sp\u00f8r Max Griswold ved University of Washington hvor de har andelen som drakk alkohol i Norge i 2016 fra.\n\n\u2013 Vi beregner andelen som drikker etter en egen modell, som tar utgangspunkt i salg av alkohol. Det er fordi alkoholbruk ofte underrapporteres i sp\u00f8rreunders\u00f8kelser, opplyser han.\n\nGriswold oppgir over 30 studier som bakgrunnsmateriale. Bare to studier om voksne publisert etter 2013. Deriblant Health Statistics for the Nordic Countries 2013, som omhandler alkoholrelaterte sykdommer, og Norway Survey of Living Conditions (SSB).\n\nDe andre studiene er fra 1995 til 2010, alts\u00e5 langt eldre enn 2016.\n\n\u2013 Resultatene for de nordiske landene er hovedsakelig basert p\u00e5 de to nyeste studiene sammen med beregningsmodellen. Den avspeiler p\u00e5virkning fra naboland, samt samvariabler som resulterer i estimatene du ser, forklarer Griswold.\n\nDe har justert for turisme, men ikke for mulige holdningsendringer, tilf\u00f8yer han.\n\nIf\u00f8lge Elin Skretting i SSB drikker 26 prosent av kvinner og 38 prosent av menn ukentlig, if\u00f8lge SSBs levek\u00e5rsunders\u00f8kelse nevnt over.\n\nI saken til TV2.no siteres professor Thomas Clausen ved Senter for rus- og avhengighetsforskning ved Universitet i Oslo.\n\n\u2013 Det som trekker opp andelen for Norge, er andelen kvinner som drikker alkohol. Dette har med likestilling \u00e5 gj\u00f8re. Men tallene avviker fra andelen som kommer frem i rapporten Rusmidler i Norge 2016 som utarbeides av FHI, p\u00e5peker Clausen ved UiO til Faktisk.no.\n\nIf\u00f8lge denne rapporten oppgir 86 prosent av mennene og 77 prosent av kvinnene at de har drukket alkohol siste \u00e5ret. Andelen har g\u00e5tt ned fra 2012, da 90 prosent av mennene og 86 prosent av kvinnene svarte at de hadde drukket alkohol siste \u00e5ret.\n\nFolkehelseinstituttet publiserte en ny utgave av denne rapporten nylig. If\u00f8lge Alkohol i Norge 2017 oppga \u00e5tte av ti at de hadde drukket alkohol i l\u00f8pet av 2017.\n\nDet gjaldt 85 prosent av mennene og 80 prosent av kvinnene, blant 2 200 spurte mellom 16 og 79 \u00e5r. Dette er ti prosentpoeng mindre enn Lancet-studien g\u00e5r ut fra.\n\nEn annen norsk ekspert p\u00e5 rusmiddelbruk er seniorforsker og professor Ingeborg Rossow ved Folkehelseinstituttet (FHI). Hun er medansvarlig for rapporten Rusmidler i Norge 2016.\n\nHun er skeptisk til tallmaterialet forskerne bak Lancet-studien har brukt, og mener forskerne trolig har operert med en for h\u00f8y andel i den norske befolkningen som drikker.\n\n\u2013 I Lancet-studien er det angitt h\u00f8yere tall for andelen som drikker alkohol blant kvinner og menn enn det vi finner i v\u00e5re befolkningsunders\u00f8kelser, sier hun til Faktisk.no.\n\nProfessor Stein Emil Vollset jobbet tidligere ved Senter for sykdomsbyrdesenteret ved FHI. Idag er han ved University of Washington, som leder Global Burden of Disease-prosjektet. I en epost til Faktisk.no opplyser han at tallene ikke er fra ham, men kan v\u00e6re fra mange steder.\n\nSenter for sykdomsbyrde ved Folkehelseinstituttet (FHI), samarbeider med Global Burden of Disease, som Lancet-studien er en del av. Senterets leder, professor Simon \u00d8verland opplyser til Faktisk.no at de ikke har levert tall til studien.\n\nAt Lancets tall over andelen som drikker alkohol i Norge sannsynligvis er for h\u00f8y, fremkommer ogs\u00e5 i TV2.nos artikkel. Der uttaler \u00d8verland f\u00f8lgende:\n\n\u2013 Etter min vurdering er tallet sannsynligvis for h\u00f8yt. Jeg kan se for meg at det skyldes bruk av datakilder fra Norge som gir mer usikkerhet i analysemodellen.\n\nHan mener tallene for andel konsumenter kan komme fra en studie i Addiction, som er fra 2009. Her oppga over ni av ti nordmenn \u00e5 ha drukket alkohol det siste \u00e5ret. Men denne studien st\u00e5r ikke p\u00e5 listen over studier fra Max Griswold.\n\n\u2013 Andelen avholdsfolk i Norge er lavere enn i mange andre land. Men andelen av befolkningen som drikker alkohol er uansett av underordnet betydning i denne studien, sier han.\n\nAndelen brukes prim\u00e6rt av forskerne til \u00e5 finne ut hvor mange som har et alkoholproblem. Da m\u00e5 forskerne vite hvor mange konsumenter de skal fordele antall solgte alkoholenheter p\u00e5, forklarer \u00d8verland.\n\nVerdenskartet over gjennomsnittlig forbruk av alkoholenheter pr dag er derfor langt mer interessant n\u00e5r det gjelder alkoholskader, if\u00f8lge \u00d8verland.\n\nNasjonal kompetansetjeneste for samtidig rusmisbruk og psykisk lidelse, ROP, er kreditert i studien, men eller ikke de har bidratt med tall over norske forhold. De er kreditert for studier om alkohol i Nepal. Lars Lien ved Sykehuset Innlandet leder ROP.\n\nHan sier til Faktisk.no at funnet ikke sier noe om sykdomsrisiko eller alkoholskader.\n\n\u2013 Det er ikke noe veldig alarmerende i seg selv at mange i Norge har smakt alkohol det siste \u00e5ret. Det kan bety alt fra at de tok et glass vin i et bryllup for elleve m\u00e5neder siden til at de drikker hver dag, sier han til Faktisk.no.\n\nDet viktige er hvor ofte og mye vi drikker\n\n\u2013 Det er ikke om du drikker, men hvor mye og hvor ofte du drikker, som er viktigere sp\u00f8rsm\u00e5l rundt alkoholkonsum, sier \u00d8verland.\n\nEttersom andelen nordmenn som drikker alkohol er h\u00f8y i studien, er volumet som drikkes delt p\u00e5 mange. Det gj\u00f8r at Norge havner i andre enden av skalaen n\u00e5r det gjelder gjennomsnittsforbruk.\n\nIf\u00f8lge bakgrunnstallene i Lancet-studien drikkes det mer per person i 74 land enn i Norge.\n\nIf\u00f8lge professor \u00d8verland ved Folkehelseinstituttet er det mer interessant \u00e5 se p\u00e5 forbruk av alkoholenheter pr person enn andel som drikker, n\u00e5r man skal sammenligne alkoholrelaterte skader mellom land.\n\nAndelen personer som drikker ofte og mye, er langt lavere i Norge enn i mange andre vestlige land. Det gjennomsnittlige inntaket i Norge er p\u00e5 mellom en og to av alkoholenheter, if\u00f8lge studien.\n\n\u2013 Det er omtrent halvparten av hva som er gjennomsnittet i EU, sier Thomas Clausen ved UiO.\n\nH\u00f8yest forbruk er det for eksempel i \u00d8st-Europa, sier han.\n\nDette fremkommer ogs\u00e5 i TV2.nos artikkel: \u00abSelv om Norge er p\u00e5 toppen av lista som omhandler andelen av befolkningen som drikker, er vi ikke blant de som konsumerer flest liter alkohol i \u00e5ret\u00bb.\n\n\u2013 Resultatene i studien st\u00f8tter ogs\u00e5 oppunder at skadevirkningene av et lavt konsum er mindre enn ved et h\u00f8yt konsum og viser omfanget av alkoholrelatert sykdomsbyrde globalt, fastsl\u00e5r professor \u00d8verland.\n\nNorge er heller ikke med p\u00e5 listen over de ti landene i verden som har flest d\u00f8dsfall som skyldes alkohol. Romania, Ungarn, Russland og Portugal har st\u00f8rst andel alkoholrelaterte d\u00f8dsfall, med 20-18 prosent blant menn.\n\nNorge blir benevnt med lav risiko, og er nede p\u00e5 3,7 prosent alkoholrelaterte d\u00f8dsfall blant menn.\n\nBlant norske menn ligger gjennomsnittlig forbruk av alkohol langt under forbruket i Finland, Russland, Irland, Spania, Portugal, Frankrike og Australia. Disse landene har et alkoholforbruk p\u00e5 fire til fem alkoholenheter pr dag.\n\nFlere land har et snittforbruk p\u00e5 over fem enheter pr dag blant menn, som Bosnia, Romania, Ukraina, Hviterussland, Litauen og Estland.\n\nI Science Dailys artikkel som TV2.no selv viser til, er ikke Norge med p\u00e5 listen over de ti land i verden hvor menn drikker mest alkohol.\n\nAlkoholforbruket blant norske kvinner er heller ikke blant de h\u00f8yeste i verden. Naboland som Sverige, Finland og Danmark har h\u00f8yere gjennomsnittlig konsum enn oss. Det gjelder ogs\u00e5 Storbritannia, Irland, Frankrike, Spania, Tyskland, Sveits, \u00d8sterrike, Tsjekkia, Estland, Litauen, Romania, Hviterussland og Ukraina.\n\nI Science Dailys artikkel som TV2.no selv viser til, er b\u00e5de Sverige og Danmark p\u00e5 listen over de ti land i verden hvor kvinner drikker mest alkohol. Norge er ikke med.\n\u2022 Norge ligger p\u00e5 andreplass i en verdensomfattende unders\u00f8kelse om konsum av alkohol, for andel i befolkningen.\n\u2022 Andelen alkoholbrukere er definert som de som har drukket alkohol de siste 12 m\u00e5nedene. Andelen er beregnet hovedsakelig ut fra en egen modell som ikke tar h\u00f8yde for eventuelle holdningsendringer.\n\u2022 Andelen som har drukket alkohol siste 12 m\u00e5neder har de siste \u00e5rene g\u00e5tt ned i Norge, if\u00f8lge nyere sp\u00f8rreunders\u00f8kelser fra Folkehelseinstituttet.\n\u2022 Selv om andelen som drikker alkohol er relativt h\u00f8y i Norge, er det ikke alarmerende at mange har smakt alkohol det siste \u00e5ret.\n\u2022 Andelen som har et h\u00f8yt alkoholforbruk og h\u00f8y risiko for alkoholrelaterte sykdommer og skader, er mindre i Norge enn i mange andre land med h\u00f8yere gjennomsnittsforbruk.\n\u2022 Alkoholkonsumet pr person pr \u00e5r er lavere i Norge enn i 74 andre land. Vi drikker halvparten s\u00e5 mye som gjennomsnittet i EU.", "lang": "no"}