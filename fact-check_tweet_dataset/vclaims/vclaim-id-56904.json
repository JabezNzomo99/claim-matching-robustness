{"title": "Ile czasu trwa koncentracja wojsk Korpusu Europejskiego?", "subtitle": "Ile czasu trwa koncentracja wojsk Korpusu Europejskiego? Zapoznaj si\u0119 z nasz\u0105 najnowsz\u0105 analiz\u0105, w kt\u00f3rej sprawdzamy wypowied\u017a Marka Jakubiaka.", "author": "demagog.org.pl", "date": null, "vclaim_id": "vclaim-id-56904", "url": "https://demagog.org.pl/wypowiedzi/ile-czasu-trwa-koncentracja-wojsk-korpusu-europejskiego/", "vclaim": "Wypowied\u017a Marka Jakubiaka oceniamy jako nieweryfikowaln\u0105, poniewa\u017c zgodnie z informacjami uzyskanymi od rzecznika prasowego Eurokorpusu czas mobilizacji wojsk zale\u017cy od danego kraju b\u0119d\u0105cego cz\u0142onkiem lub wsp\u00f3\u0142pracuj\u0105cego w ramach Eurokorpusu. Nie mo\u017cemy zatem og\u00f3lnie stwierdzi\u0107, ile wynosi czas koncentracji jego wojsk.\n\nKandydat na prezydenta Marek Jakubiak powiedzia\u0142 w czasie debaty prezydenckiej, \u017ce czas przewidziany na zebranie wojsk Korpusu Europejskiego wynosi dwa miesi\u0105ce.\n\nKorpus Europejski (Eurokorpus) to jednostka dow\u00f3dcza za\u0142o\u017cona w 1992 roku przez Francj\u0119 i Niemcy. W kolejnych latach cz\u0142onkami zostali tak\u017ce Belgia, Hiszpania i Luksemburg. Kraje wsp\u00f3\u0142pracuj\u0105ce to: Polska, W\u0142ochy, Rumunia, Grecja i Turcja. Eurokorpus ma dzia\u0142a\u0107 w zakresie obrony pa\u0144stw nale\u017c\u0105cych do Unii Europejskiej i Paktu P\u00f3\u0142nocnoatlantyckiego. W jego ramach mo\u017cna zmobilizowa\u0107 i dowodzi\u0107 do 65 tys. \u017co\u0142nierzy z kraj\u00f3w cz\u0142onkowskich i wsp\u00f3\u0142pracuj\u0105cych. W czasie pokoju dow\u00f3dztwo (ok. 400 os\u00f3b) jest wspierane przez Mi\u0119dzynarodow\u0105 Brygad\u0119 (ok. 700 wojskowych). Oddzia\u0142y mog\u0105 by\u0107 mobilizowane do misji Unii Europejskiej lub NATO. Jednocze\u015bnie rzecznik prasowy Eurokorpusu poinformowa\u0142, \u017ce czas mobilizacji jest zale\u017cny od poszczeg\u00f3lnych kraj\u00f3w.\n\nNale\u017cy zauwa\u017cy\u0107, \u017ce na rok 2020 Eurokorpus przej\u0105\u0142 dowodzenie nad si\u0142ami l\u0105dowymi NFR (Nato Responce Force). S\u0105 to oddzia\u0142y, kt\u00f3rych mobilizacja trwa maksymalnie 30 dni, a pierwsza cz\u0119\u015b\u0107 jest gotowa do dzia\u0142a\u0144 po 15 dniach. Ponadto cz\u0142on NRF stanowi VJTF (Very High Readiness Joint Task Force). Mobilizacja tych jednostek trwa 2-5 dni. Oceniaj\u0105c s\u0142owa Marka Jakubiaka, nale\u017cy mie\u0107 na wzgl\u0119dzie fakt, \u017ce Eurokorpus dowodzi NFR jedynie w 2020 roku. Nie mo\u017cemy zatem uzna\u0107 czasu mobilizacji tych jednostek za punkt wyj\u015bcia w naszej ocenie.\n\nNie jest natomiast znany konkretny czas mobilizacji oddzia\u0142\u00f3w podlegaj\u0105cych pod Eurokorpus w normalnej sytuacji, poniewa\u017c zale\u017cy on od ustale\u0144 konkretnych kraj\u00f3w i mo\u017ce by\u0107 r\u00f3\u017cny odniesieniu do ka\u017cdego pa\u0144stwa. Dlatego te\u017c nie da si\u0119 stwierdzi\u0107 og\u00f3lnie, ile wynosi czas mobilizacji wojsk Eurokorpusu. W zwi\u0105zku z tym wypowied\u017a oceniamy jako nieweryfikowaln\u0105.", "lang": "pl"}