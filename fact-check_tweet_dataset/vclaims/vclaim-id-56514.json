{"title": "Fontana non la racconta tutta sulla cassa integrazione in Lombardia", "subtitle": "", "author": "pagellapolitica.it", "date": null, "vclaim_id": "vclaim-id-56514", "url": "https://pagellapolitica.it/dichiarazioni/8576/fontana-non-la-racconta-tutta-sulla-cassa-integrazione-in-lombardia", "vclaim": "Per affrontare le conseguenze economiche dell\u2019emergenza Covid-19, il governo Conte II ha approvato, con il cosiddetto \u201cdecreto Cura Italia\u201d (d.l. n. 18 del 17 marzo 2020, approvato con la fiducia al Senato e ora in esame alla Camera), una serie di misure di sostegno alle imprese e ai lavoratori.\n\nLo Stato si \u00e8 quindi impegnato a integrare lo stipendio di alcuni dipendenti per un periodo di almeno nove settimane. Vista per\u00f2 la molteplicit\u00e0 di aziende che ne hanno fatta richiesta, e l\u2019ammontare di risorse da mobilitare, \u00e8 apparso fin da subito difficile che il governo riuscisse a far pervenire questo sostegno in tempi rapidi.\n\nLa Regione Lombardia ha firmato il 9 aprile un protocollo d\u2019intesa con le parti sociali e la Commissione regionale Abi a garanzia del pagamento delle risorse della Cassa integrazione, creando a questo scopo il fondo chiamato \u201cFondo anticipazione sociale 2020\u201d. L\u2019 accordo specifica che questa iniziativa \u00e8 stata presa a supporto, e non in sostituzione, della Convenzione nazionale voluta da governo e Abi.\n\nL\u2019idea che questa iniziativa non possa sostituirsi a quella nazionale viene dalla stessa giunta regionale lombarda che, con le parole dell\u2019assessore all\u2019Istruzione, formazione e lavoro Melania Rizzoli, ha specificato il ruolo del protocollo regionale. Rizzoli ha infatti detto che la Regione ha dato una \u00abspinta [...] alla convenzione nazionale sull\u2019anticipazione sociale \u2013 prosegue Rizzoli\u00bb con l\u2019obiettivo di \u00abagevolare l\u2019attuazione della convenzione\u00bb tramite \u00abla promozione del fondo a garanzia degli anticipi erogati dalle banche\u00bb per coprire \u00abeventuali difficolt\u00e0 anche di chi ha pi\u00f9 bisogno di aiuto\u00bb.\n\nDa una parte, \u00e8 vero che la Lombardia ha siglato un protocollo d\u2019intesa con le parti sociali e il sistema bancario lombardo per facilitare il pagamento anticipato della Cassa integrazione ai lavoratori che lavorano nella regione.\n\nDall\u2019altra, \u00e8 anche vero che questo accordo \u00e8 solo un supporto, e non si sostituisce, a una Convenzione nazionale tra l\u2019Associazione banacaria italiana e le parti sociali che ha valore a livello nazionale. Intestare quindi il merito dell\u2019erogazione alla sola Regione, messa in contrapposizione a uno Stato accusato di essere assente, \u00e8 scorretto.", "lang": "it"}