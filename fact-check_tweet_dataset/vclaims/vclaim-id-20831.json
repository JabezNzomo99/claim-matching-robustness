{"title": "L'Italia \u00e8 davvero il Paese che spende di pi\u00f9 in Europa per i migranti?", "subtitle": "Abbiamo controllato le dichiarazioni del ministro dell'Interno Matteo Salvini sui 35 euro per persona.\u00a0Le cifre, stato per stato, dove i dati sono stati divulgati", "author": "www.agi.it", "date": "2018-06-13T07:13+0200", "vclaim_id": "vclaim-id-20831", "url": "https://www.agi.it/fact-checking/migranti_spese_italia_europa-4022503/news/2018-06-13/", "vclaim": "L\u201911 giugno il ministro dell\u2019Interno Matteo Salvini ha dichiarato, durante una conferenza stampa: \u201cStiamo lavorando sulla cifra 35 euro: voglio che rientri nella media europea, perch\u00e9 tutti i Paesi europei spendono di meno, e anche noi vogliamo spendere di meno\u201d.\n\nCome abbiamo gi\u00e0 scritto, i 35 euro sono una stima approssimativa (e relativa al 2015) fatta dalla Corte dei Conti di quanto spenda al giorno lo Stato italiano per i migranti.\n\nPer fare un confronto europeo, abbiamo a disposizione a un documento dell\u2019European Migration Network (EMN) - network istituito dal Consiglio dell'Unione Europea per fornire informazioni attendibili in materia di immigrazione e asilo - di agosto 2017, in cui sono state aggregate le risposte dei vari Stati membri* alla domanda \u201cqual \u00e8 il costo medio per l\u2019accoglienza dei richiedenti asilo\u201d.\n\nDiversi Paesi sopportano un costo giornaliero maggiore per i richiedenti asilo, in particolare dell\u2019Europa occidentale: e dunque con un costo della vita pi\u00f9 simile al nostro, questione che ha effetti su quanto debba spendere lo Stato per il personale, oltre che per vitto e alloggio dei richiedenti asilo.\n\nGli altri Stati membri dell\u2019Unione europea di cui si hanno i dati spendono meno: ad esempio Polonia, Austria, Repubblica Ceca, Irlanda, Croazia. Per altri Stati ancora, invece, \u00e8 difficile arrivare a cifre precise per motivi particolari: ad esempio nel Regno Unito lo Stato paga l\u2019alloggio e i servizi ai richiedenti asilo, oltre a garantire una somma settimanale per le spese quotidiane. Visto che alloggio e servizi sono forniti da concessionari privati, a cui poi lo Stato rimborsa le spese, la riservatezza dei vari contratti impedisce di quantificare in modo chiaro il costo giornaliero del singolo richiedente asilo per lo Stato.\n\nCi sono poi Stati che spendono di meno, come la Francia e diversi Paesi dell\u2019Europa Orientale, a altri per cui non \u00e8 mai stato calcolato \u2013 nel caso del Regno Unito per questioni giuridiche \u2013 il costo giornaliero per ogni richiedente asilo.", "lang": "it"}