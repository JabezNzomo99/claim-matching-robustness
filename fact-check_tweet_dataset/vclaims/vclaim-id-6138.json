{"title": "Berlusconi non ha mai votato il governo Renzi. Anche se...", "subtitle": "", "author": "pagellapolitica.it", "date": null, "vclaim_id": "vclaim-id-6138", "url": "https://pagellapolitica.it/dichiarazioni/7905/berlusconi-non-ha-mai-votato-il-governo-renzi-anche-se", "vclaim": "Durante la presentazione del suo libro \u201cAvanti\u201d, a Prato, Matteo Renzi ha parlato dei rapporti tra il suo governo e Silvio Berlusconi, definendolo \u201cavversario\u201d che comunque \u201cva rispettato\u201d. Ha anche detto che la sua forza politica non ha mai votato il governo Renzi: \u00e8 vero? Andiamo a verificare.\n\nLa dichiarazione ruota intorno ai voti di fiducia, un tipo di voto parlamentare che discende dall\u2019art. 94 della Costituzione. In esso si stabilisce infatti che \u201cil governo deve avere la fiducia delle due Camere\u201d e che la fiducia \u00e8 accordata o revocata \u201cmediante mozione motivata e votata per appello nominale\u201d.\n\nLa Costituzione non dice di pi\u00f9, ma nei fatti, oggi, la fiducia non viene votata solo quando si insedia il governo. Gli stessi governi possono infatti porre la questione di fiducia anche su particolari leggi e provvedimenti ritenuti importanti, oppure per \u201cverificare\u201d la tenuta della maggioranza in momenti difficili. Ci sono poi le mozioni di sfiducia ai singoli ministri o al governo, presentate naturalmente dall\u2019opposizione. Nel loro uso ampliato, i voti di fiducia sono normati dai regolamenti di Camera (art. 116) e Senato (art. 161).\n\nCome spiega , l\u2019uso dei voti di fiducia \u00e8 aumentato negli ultimi anni: gli stessi governi decidono di farvi ricorso anche solo per sveltire l\u2019iter parlamentare e l\u2019approvazione di un provvedimento. Nella legislatura precedente, tra il 2008 e il 2013, ci sono stati ben 96 voti di fiducia.\n\nIl governo Monti ottenne la fiducia del Senato il 17 novembre 2011 con una larghissima maggioranza: 281 favorevoli, 25 contrari e nessun astenuto. L\u2019unico gruppo parlamentare a negare compattamente la fiducia al nuovo governo fu la Lega Nord, a cui appartenevano tutti i senatori che diedero voto contrario. Votarono quindi a favore sia il PD che il Popolo della Libert\u00e0, cos\u00ec come le altre forze politiche allora in Parlamento (Italia dei Valori, UDC, i finiani di FLI e cos\u00ec via).\n\nAlla Camera, il giorno successivo, il panorama non cambi\u00f2: 556 voti favorevoli, nessun astenuto e 61 contrari. Questi ultimi furono i 59 deputati della Lega Nord, pi\u00f9 i due \u201cdissidenti\u201d Alessandra Mussolini (Popolo della Libert\u00e0) e Domenico Scilipoti (allora in un gruppo chiamato \u201cPopolo e Territorio\u201d). Votarono per la fiducia a Monti tutte le altre forze politiche esclusa la Lega, quindi compresi il Partito Democratico e l\u2019allora Popolo della Libert\u00e0.\n\nCirca un anno e mezzo pi\u00f9 tardi, dopo le elezioni politiche del 2013, fu la volta del governo Letta. L\u2019esecutivo ottenne la fiducia prima alla Camera, il 29 aprile 2013, e poi al Senato il giorno successivo. Nel primo voto, la maggioranza fu molto ampia, senza comunque raggiungere i numeri di Monti: votarono per il governo 453 deputati contro 153 contrari e 17 astenuti. I gruppi contrari furono tre: il Movimento 5 Stelle, SEL e Fratelli d\u2019Italia. La Lega Nord si astenne.\n\nVotarono quindi a favore della fiducia al governo Letta sia i 97 deputati del Popolo della Libert\u00e0 che i 291 del Partito Democratico, a cui si aggiunsero varie forze politiche minori. Il 30 aprile, al Senato, l\u2019orientamento dei gruppi rimase lo stesso. Il risultato finale fu di 233 favorevoli - tra cui PD e PdL - 59 contrari e 18 astenuti (la Lega Nord).\n\nVerso la fine dell\u2019anno, per\u00f2, la situazione politica era cambiata: a met\u00e0 novembre il Popolo della Libert\u00e0 venne sciolto e rinacque Forza Italia, mentre parte del PdL - quella guidata da Angelino Alfano, allora ministro dell\u2019Interno - decise di continuare a sostenere il governo Letta fondando il Nuovo Centrodestra (NCD). Insomma, se \u00e8 vero che Berlusconi ha votato il governo Letta, \u00e8 anche vero che non lo ha votato sempre e fino alla fine: nel voto di fiducia legato alla Finanziaria 2014, ad esempio (26 novembre 2013), Forza Italia fu tra i contrari.\n\nLa stessa maggioranza, comprensiva di NCD, vot\u00f2 il giorno dopo la fiducia al governo Renzi alla Camera. NCD fa tuttora parte della maggioranza che sostiene il governo Gentiloni. Dunque, se \u00e8 corretto dire che il partito di Berlusconi non ha votato la fiducia a Renzi, \u00e8 anche vero che quel governo nacque anche grazie al sostegno di alcuni ex berlusconiani.\n\nAl di l\u00e0 dei voti al momento dell\u2019insediamento, il governo Renzi ha avuto per un certo periodo un patto politico con Forza Italia, il cosiddetto \u201cpatto del Nazareno\u201d: che ha le sue origini addirittura prima della nascita dell\u2019esecutivo Renzi, in un lungo incontro tra Matteo Renzi e Silvio Berlusconi tenutosi nella sede del PD (vicina a via del Nazareno, a Roma) il 18 gennaio 2014.\n\nRenzi era allora segretario del partito e di l\u00ec a poco avrebbe preso il posto di Enrico Letta alla guida del governo. L\u2019accordo aveva a che fare con alcuni provvedimenti tra cui soprattutto le riforme costituzionali e la legge elettorale, e dur\u00f2 circa un anno, fino all\u2019elezione di Sergio Mattarella alla presidenza della Repubblica nel febbraio 2015.\n\nDurante l\u2019anno circa in cui c\u2019\u00e8 stata l\u2019intesa politica soprannominata \u201cpatto del Nazareno\u201d, Forza Italia ha votato a favore di due provvedimenti che avevano a che fare con l\u2019intesa: il voto finale al Senato sulla legge elettorale denominata \u201cItalicum\u201d (gennaio 2015) e il voto finale sulla riforma del Senato e del Titolo V della Costituzione (agosto 2014). Tra l\u2019insediamento di Renzi e la fine del \u201cpatto del Nazareno\u201d, ad ogni modo, il governo ha posto la fiducia pi\u00f9 di venti volte tra Camera e Senato. In quei casi, Forza Italia non ha mai votato con il PD.\n\nRenzi dice che Berlusconi non ha mai votato la fiducia al suo governo, a differenza di quanto ha fatto nei casi di Letta e Monti. \u00c8 vero, anche se bisogna tener conto del fatto che la rottura di Forza Italia con Letta avvenne prima della fine di quell\u2019esecutivo.\n\nNon solo: per circa un anno del governo Renzi, un accordo politico ha portato al sostegno di Forza Italia ad alcuni importanti provvedimenti di riforma. Se quindi \u00e8 vero che, tecnicamente, Forza Italia non ha mai dato voti favorevoli quando era stata posta una questione di fiducia, il partito di Berlusconi ha trovato un accordo e ha votato con il PD, durante il governo Renzi, su alcuni provvedimenti importanti come l\u2019Italicum e la riforma della Costituzione. Forse non avr\u00e0 mai votato \u201cil\u201d governo Renzi, ma di certo ha votato \u201ccon\u201d il governo Renzi. \u201cC\u2019eri quasi\u201d per il segretario del PD.", "lang": "it"}