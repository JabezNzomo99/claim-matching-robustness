{"title": "Pobita kobieta ze zdj\u0119cia nie jest ofiar\u0105 George'a Floyda", "subtitle": "Na Facebooku du\u017c\u0105 popularno\u015bci\u0105 cieszy si\u0119 wpis o kobiecie, kt\u00f3ra rzekomo zosta\u0142a porwana oraz pobita przez George'a Floyda. Dowodem na to ma by\u0107 jej fotografia pokazuj\u0105ca liczne obra\u017cenia twarzy. Jednak zdj\u0119cie przedstawia zupe\u0142nie inn\u0105 osob\u0119 - studentk\u0119, kt\u00f3ra zosta\u0142a brutalnie pobita i zgwa\u0142cona w Hiszpanii przez m\u0119\u017cczyzn\u0119, kt\u00f3rego prosi\u0142a o pomoc.", "author": "sprawdzam.afp.com", "date": "2020-06-16T17:35:00+02:00", "vclaim_id": "vclaim-id-54511", "url": "https://sprawdzam.afp.com/pobita-kobieta-ze-zdjecia-nie-jest-ofiara-georgea-floyda", "vclaim": "Pobita kobieta ze zdj\u0119cia nie jest ofiar\u0105 George'a Floyda\n\nNa Facebooku du\u017c\u0105 popularno\u015bci\u0105 cieszy si\u0119 wpis o kobiecie, kt\u00f3ra rzekomo zosta\u0142a porwana oraz pobita przez George'a Floyda. Dowodem na to ma by\u0107 jej fotografia pokazuj\u0105ca liczne obra\u017cenia twarzy. Jednak zdj\u0119cie przedstawia zupe\u0142nie inn\u0105 osob\u0119 - studentk\u0119, kt\u00f3ra zosta\u0142a brutalnie pobita i zgwa\u0142cona w Hiszpanii przez m\u0119\u017cczyzn\u0119, kt\u00f3rego prosi\u0142a o pomoc.\n\nPost pojawi\u0142 si\u0119 6 lipca. Ma on 60 reakcji na Facebooku, 7 komentarzy i prawie 200 udost\u0119pnie\u0144. Oto ofiara George\u2019a Floyda! - czytamy. U\u017cytkownik w swoim wpisie zamie\u015bci\u0142 r\u00f3wnie\u017c zdj\u0119cie m\u0142odej kobiety z posiniaczon\u0105 i zakrwawion\u0105 twarz\u0105. Twierdzi, \u017ce dziewczyna nazywa si\u0119 Aracely Henriquez i zosta\u0142a porwana oraz zaatakowana przez Floyda b\u0119d\u0105c w ci\u0105\u017cy.\n\nPodobne posty by\u0142y udost\u0119pniane za granic\u0105 m.in. w j\u0119zyku angielskim.\n\nGeorge Floyd zmar\u0142 25 maja w Minneapolis, w stanie Minnesota podczas aresztowania go za domnieman\u0105 pr\u00f3b\u0119 zap\u0142acenia fa\u0142szywym banknotem dwudziestodolarowym. Funkcjonariusz policji, Derek Chauvin udusi\u0142 go, przygniataj\u0105c do ziemi i kl\u0119kaj\u0105c na jego szyi. Od tego czasu w Stanach Zjednoczonych dosz\u0142o do serii protest\u00f3w przeciwko rasizmowi, a dziesi\u0105tki tysi\u0119cy ludzi domaga si\u0119 zaprzestania brutalno\u015bci policji.\n\nNa fotografii wida\u0107 tak naprawd\u0119 Andre\u0119 Sicignano, Amerykank\u0119 studiuj\u0105c\u0105 w Madrycie, kt\u00f3ra opublikowa\u0142a swoje zdj\u0119cie na Facebooku zim\u0105 2018 r. W swoim wpisie napisa\u0142a, \u017ce zosta\u0142a brutalnie pobita i zgwa\u0142cona przez m\u0119\u017cczyzn\u0119, kt\u00f3rego poprosi\u0142a o pomoc w znalezieniu drogi do domu. By\u0142am przekonana, \u017ce mnie zabije - pisa\u0142a. Materia\u0142 mia\u0142 ponad 45 tys. udost\u0119pnie\u0144.\n\nFragmenty wpisu poszkodowanej publikowa\u0142 m.in. hiszpa\u0144ski dziennik El Pais. Kiedy Scignano zorientowa\u0142a si\u0119, \u017ce jej zdj\u0119cie jest udost\u0119pniane w kontek\u015bcie tematu zab\u00f3jstwa George\u2019a Floyda i wykorzystywane do tworzenia fa\u0142szywych tre\u015bci, niezw\u0142ocznie zareagowa\u0142a na Facebooku.\n\nMoje zdj\u0119cie jest dzisiaj wykorzystywane jako polityczna propaganda do szerzenia klikalno\u015bci. Co wi\u0119cej ma ono przekona\u0107 innych, \u017ce George Floyd zas\u0142u\u017cy\u0142 sobie na \u015bmier\u0107 - pisa\u0142a w po\u0142owie czerwca. Obrzydza mnie to. To upokarzaj\u0105ce, nie dla mnie, ale dla mojego kraju - doda\u0142a. Jej wpis zosta\u0142 udost\u0119pniony ponad 3 tys. razy.\n\nJak wynika z akt s\u0105dowych w Teksasie, Floyd mia\u0142 dosy\u0107 bogat\u0105 kronik\u0119 kryminaln\u0105. w latach 1997-2007 r. by\u0142 oskar\u017cony o dziewi\u0119\u0107 r\u00f3\u017cnych przest\u0119pstw, w tym m.in. za posiadanie narkotyk\u00f3w i kradzie\u017c.\n\nMateria\u0142, kt\u00f3ry m\u00f3wi o tym, \u017ce Floyd mia\u0142 wcze\u015bniej porwa\u0107 kobiet\u0119, zdaje si\u0119 nawi\u0105zywa\u0107 do sprawy sprzed 13 lat. Jak wynika z dokument\u00f3w s\u0105du, Floyd w towarzystwie pi\u0119ciu innych m\u0119\u017cczyzn napad\u0142 na kobiet\u0119 w 2007 r., w\u0142amuj\u0105c si\u0119 do jej domu w poszukiwaniu pieni\u0119dzy i narkotyk\u00f3w. Kobiecie grozi\u0142 celuj\u0105c z broni w stron\u0119 jej brzucha.\n\nKobieta nazywa\u0142a si\u0119 Aracely Henriquez. Z przeczytanych przez nas dokument\u00f3w wynika, \u017ce jeden ze wsp\u00f3lnik\u00f3w Floyda uderzy\u0142 kobiet\u0119 w g\u0142ow\u0119 pistoletem. Jednak \u017cadne ze \u017ar\u00f3de\u0142 nie wskazuje na to, by by\u0142a w tym czasie w ci\u0105\u017cy.\n\nWi\u0119cej naszych artyku\u0142\u00f3w, kt\u00f3re przeczytacie na temat George\u2019a Floyda, dost\u0119pne s\u0105 po angielsku pod tym linkiem.", "lang": "pl"}