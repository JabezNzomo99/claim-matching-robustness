{"title": "Quo vadis Made in Italy?", "subtitle": "", "author": "pagellapolitica.it", "date": null, "vclaim_id": "vclaim-id-8087", "url": "https://pagellapolitica.it/dichiarazioni/6309/quo-vadis-made-in-italy", "vclaim": "\"Recentemente inglesi e sudafricani hanno comprato la birra Peroni e lo spumante Gancia. Per non parlare di Ansaldo ai giapponesi, Terna e Pirelli ai cinesi, il marchio Valentino agli arabi\".\n\nAnsaldo STS, compagnia che si definisce leader globale nel settore del segnalamento e dei sistemi integrati di trasporto sia per il traffico passeggeri che per il trasporto merci, \u00e8 stata fondata nel 1850 e ha sede a Genova. L'azienda passer\u00e0 alla giapponese Hitachi entro la fine di quest'anno grazie ad un accordo con Finmeccanica, che detiene il 40% delle azioni Ansaldo STS. Dallo stesso comunicato stampa apprendiamo che fa parte della stessa transazione l'acquisto di Ansaldo Breda, specializzata nella costruzione di trasporti ferroviari con sede a Napoli.\n\nTerna S.p.A. \u00e8 un grande operatore di reti per la trasmissione dell'energia elettrica, tra i principali protagonisti in Europa per chilometri di linee di alta tensione gestite. E' vero, esiste una relazione tra la societ\u00e0 partecipata dello Stato e la Cina, anche se questa non ha natura necessariamente di propriet\u00e0, come sembra voglia far credere l'esponente del Movimento Cinque Stelle. Facciamo quindi un po' d'ordine partendo dagli eventi pi\u00f9 recenti.\n\nA gennaio 2015 Terna annuncia l'assunzione di un nuovo amministratore non esecutivo, Yunpeng He, che fa anche parte del Consiglio di Amministrazione di CDP Reti S.p.A, azionista di maggioranza relativa di Terna. CDP Reti S.p.A \u00e8 a sua volta una societ\u00e0 partecipata della State Grid Europe Limited per il 35%, la quale \u00e8 una compagnia della State Grid Corporation of China - che ha comprato parte del 40,9% delle azioni vendute dalla Cassa depositi e prestiti S.p.A alla fine di novembre 2014.\n\nDire che Terna \u00e8 andata \"ai cinesi\" \u00e8 quindi forse un'esagerazione, anche se \u00e8 vero che uno degli azionisti di Terna \u00e8 partecipato da una societ\u00e0 cinese in modo rilevante.\n\nDi Maio presenta una lunga lista di marchi italiani passati parzialmente o completamente a investitori stranieri. Non \u00e8 nostro compito stabilire fino a che punto tale situazione sia frutto della globalizzazione o di una \"strategia quasi militare\", come detto da Di Maio, ma certamente possiamo affermare che, su sei marchi, l'esponente del M5S sbaglia la provenienza di una soltanto, meritandosi un \"C'eri quasi\".", "lang": "it"}