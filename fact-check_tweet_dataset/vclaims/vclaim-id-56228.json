{"title": "Nei, sju barn har ikke blitt drept av Covid-19-vaksine i Senegal", "subtitle": "En misforst\u00e5tt kosmetikkselger i Dakar har f\u00f8rt til sjokkerende og usanne overskrifter verden over.", "author": "www.faktisk.no", "date": null, "vclaim_id": "vclaim-id-56228", "url": "https://www.faktisk.no/faktasjekker/61p/nei-sju-barn-har-ikke-blitt-drept-av-covid-19-vaksine-i-senegal", "vclaim": "I hundrevis av innlegg p\u00e5 sosiale medier som Facebook, Instagram og Twitter, hevdes det at sju barn i Senegal har blitt drept av en Covid-19-vaksine. Det lenkes b\u00e5de til nettsteder og videoklipp som hevder det samme.\n\nSaken har blant annet skapt stor debatt i norske facebook-grupper som \u00abVaksineaksjon.no\u00bb, med nesten 6000 medlemmer, og \u00abVi som har f\u00e5tt nok av diktaturet p\u00e5 stortinget!\u00bb, med over 10 000 medlemmer.\n\nEn av de mest spredte artiklene er fra nettstedet \u00abezone57\u00bb, datert 8. april, med tittelen \u00abCoronavirus: Covid-19 vaccine killed 7 children in senegal (West Africa) [Video]\u00bb.\n\nDenne artikkelen er i dag slettet, men en arkivert versjon spres videre i ulike innlegg \u2013 blant annet i den norske Facebook-gruppen.\n\nI artikkelen hevdes det at Senegals president har godkjent uttesting av en Covid-19-vaksine i landet, og at sju barn d\u00f8de \u00abp\u00e5 flekken\u00bb etter \u00e5 ha f\u00e5tt den.\n\nVidere hevdes det at de ansvarlige for utpr\u00f8vingen er arrestert av politiet, der det vises til et videoklipp.\n\nDenne videoen g\u00e5r igjen i flere versjoner, i blogger og innlegg i sosiale medier med lignende p\u00e5stander om at barn har blitt drept i vaksinefors\u00f8k.\n\nVideoen ble lastet opp 26. mars, og knyttes til ulike nyhetsmeldinger om at en kanadisk og en senegalesisk doktor fors\u00f8kte \u00e5 vaksinere folk i den senegalesiske hovedstaden Dakar.\n\nFaktasjekkere i det franske nyhetsbyr\u00e5et AFP, som selv har et lokalkontor i Dakar, har etterg\u00e5tt historien grundig.\n\nAFP har snakket med b\u00e5de politiet og helsemyndighetene i Senegal. Helsemyndighetene avviser at det p\u00e5g\u00e5r testing av Covid-19-vaksiner i landet.\n\nPolitiet bekrefter imidlertid at en mann ble anholdt i en kort periode i bydelen Dalifort i Dakar den 26. mars. Dette er den samme situasjonen som vises i det virale videoklippet.\n\nMannen var imidlertid verken doktor eller testet ut vaksiner. Han var en d\u00f8rselger med vesken full av kosmetikk. At hendelsen n\u00e5 knyttes til vaksiner, beror p\u00e5 en gedigen misforst\u00e5else.\n\n\u2013 Han skulle ikke vaksinere folk. Da han passerte et hus, skapte tanta til en av beboerne panikk da hun h\u00f8rte ordet \u00abkoronavirus\u00bb. Det f\u00f8rte til en stor ansamling med mennesker fordi de trodde mannen var kommet for \u00e5 tvangsvaksinere folk, opplyser talskvinnen for helsemyndighetene til faktasjekkerne i AFP.\n\nPolitiet ble tilkalt, og mannen ble anholdt p\u00e5 stedet. Men de fant ikke noe medisinsk utstyr.\n\n\u2013 Det var bare \u00e9n senegaleser som solgte kosmetikk fra d\u00f8r til d\u00f8r. I diskusjonen med en beboer, ble han spurt om han ogs\u00e5 hadde vaksiner. Han svarte sp\u00f8kefullt at han hadde. Tanta i huset samlet da hele nabolaget. Men han hadde bare kosmetikk i salgsveska. Dramaet ble for\u00e5rsaket av at selgeren hadde p\u00e5 seg en t-skjorte som det sto \u00abhelsedepartementet\u00bb p\u00e5, opplyser forsvarsminesteriet til AFP.\n\nOgs\u00e5 faktasjekkere i France 24 har sjekket ut saken. De har snakket med kvinnen som bor i huset der hendelsen fant sted.\n\n\u2013 Alt som sies p\u00e5 sosiale medier er feil. Ingen har d\u00f8dd av noen vaksine. V\u00e5re barn er ved god helse, sier Alassane Mbodji til faktasjekkerne.\n\nHun forklarer at de ikke har lov til \u00e5 slippe inn utenforst\u00e5ende p\u00e5 grunn av restriksjoner knyttet til koronapandemien. Det var derfor kosmetikkselgeren hadde en t-skjorte med helsedepartementets logo, fordi han h\u00e5pet at dette ville gi ham adgang til folks hjem for \u00e5 selge sine produkter.", "lang": "no"}