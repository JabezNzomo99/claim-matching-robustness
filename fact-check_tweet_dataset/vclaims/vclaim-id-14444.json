{"title": "Nei, det stemmer ikke at 20 prosent av de spurte europeerne aldri har h\u00f8rt om holocaust", "subtitle": "CNN, som har f\u00e5tt utf\u00f8rt unders\u00f8kelsen, skrev at \u00e9n av 20 av de spurte europeerne ikke hadde h\u00f8rt om nazistenes folkemord p\u00e5 j\u00f8dene.", "author": "www.faktisk.no", "date": null, "vclaim_id": "vclaim-id-14444", "url": "https://www.faktisk.no/faktasjekker/1X2/nei-det-stemmer-ikke-at-20-prosent-av-de-spurte-europeerne-aldri-har-hort-om-holocaust", "vclaim": "Regjeringens arbeid med \u00e5 fornye l\u00e6replanene i skolen har skapt stor debatt. Blant annet har mange reagert p\u00e5 at andre verdenskrig og holocaust, nazistenes folkemord p\u00e5 j\u00f8dene, ikke er nevnt i forslaget som n\u00e5 er ute p\u00e5 h\u00f8ring.\n\n\u2013 Andre verdenskrig og holocaust m\u00e5 ha en helt naturlig plass i l\u00e6replanen. Det er helt utenkelig \u00e5 presentere en l\u00e6replan i 2018 uten \u00e5 inkludere det st\u00f8rste sivilisatoriske sammenbrudd i v\u00e5r tid, uttalte Ervin Kohn, forstander i det mosaiske trossamfunn og nestleder for kommunikasjon ved Antirasistisk Senter, til Klassekampen.\n\nB\u00e5de TV 2 og Bergens Tidende har publisert kommentarer som sier at det er en misforst\u00e5else at elever ikke skal l\u00e6re om holocaust med de nye planene. VG sier seg imidlertid enig med Kohn i en lederartikkel.\n\n\u00abTil norske skolemyndigheter som har ansvaret for denne bevisste \u00e5relatingen av basiskunnskap, vil vi si: At dere t\u00f8r!\u00bb, st\u00e5r det i lederen. For \u00e5 underbygge argumentasjonen sin, viser lederskribenten til en fersk unders\u00f8kelse:\n\nStemmer det at 20 prosent \u2013 eller \u00e9n av fem \u2013 av europeerne oppgir at de aldri har h\u00f8rt om holocaust? Det skal vi se p\u00e5 i denne faktasjekken.\n\nDen anonyme mediekritikeren Doremus Schafer har p\u00e5 Twitter stilt sp\u00f8rsm\u00e5l ved VGs evne til \u00e5 gjengi tall fra unders\u00f8kelsen. \u00abDet ser ut til \u00e5 v\u00e6re et ganske prek\u00e6rt behov for at VGs lederskribenter frisker opp kompetansem\u00e5lene i grunnskolens l\u00e6replan for matematikk\u00bb, skriver han.\n\nAvdelingsleder for VG Kommentar og Debatt, Frithjof Jacobsen, legger seg helt flat n\u00e5r Faktisk.no tar kontakt og ber om dokumentasjon for p\u00e5standen:\n\n\u2013 Dette er dessverre ikke en riktig gjengivelse av funnene i unders\u00f8kelsen, s\u00e5 her har vi gjort en feil, skriver han i en e-post.\n\n\u2013 Det riktige prosenttallet er alts\u00e5 5 prosent, eller \u00e9n av 20 som CNN skriver, understreker Jacobsen.\n\nAvdelingslederen opplyser til Faktisk.no at \u00e5rsaken til feilen sannsynligvis er at VG ble klar over CNNs unders\u00f8kelse gjennom en artikkel p\u00e5 nettstedet American Military News.\n\n\u2013 Her dukker 20 prosent opp i tittelen, og denne feilen har forplantet seg til v\u00e5r lederartikkel, innr\u00f8mmer Jacobsen.\n\nHan opplyser at lederen vil bli rettet opp p\u00e5 nett, og at VG vil trykke en rettelse i morgendagens avis.\n\nUnders\u00f8kelsen VG omtaler er utf\u00f8rt av ComRes for CNN for \u00e5 kartlegge omfanget av anti-semittisme i Europa. Til sammen 7092 respondenter i Storbritannia, Frankrike, Tyskland, Polen, Ungarn, Sverige og \u00d8sterrike er med i utvalget. Dataene er vektet slik at resultatene skal v\u00e6re representative for hvert enkelt land n\u00e5r det gjelder alder, kj\u00f8nn og region.\n\nDe spurte i unders\u00f8kelsen har blant annet blitt spurt om sin kunnskap om holocaust:\n\n19,2 prosent av de spurte oppgir at de vet veldig mye om holocaust, mens 47,7 prosent sier de vet noks\u00e5 mye. 29,5 prosent mener de vet litt, og 3,7 prosent svarer at de aldri har h\u00f8rt om holocaust. Det er langt f\u00e6rre enn 20 prosent, som VG skriver i lederen sin.\n\nN\u00e5r CNN omtaler unders\u00f8kelsen, skriver de at \u00e9n av 20 europeere aldri har h\u00f8rt om holocaust. Det tilsvarer 5 prosent, alts\u00e5 litt mer enn 3,7 prosent, som if\u00f8lge unders\u00f8kelsen er den n\u00f8yaktige andelen.\n\nI lederartikkelen skriver VG ogs\u00e5 at \u00aben av tre oppgir at de har h\u00f8rt om det (holocaust journ.anm.), men vet ikke hva det var\u00bb. Heller ikke dette er riktig gjengivelse av funnene i unders\u00f8kelsen.\n\nCNN skriver \u00abMeanwhile, a third of Europeans in the poll said they knew just a little or nothing at all about the Holocaust (...)\u00bb. Det riktige er alts\u00e5 at \u00e9n av tre sier at de vet litt eller ingenting om holocaust.", "lang": "no"}