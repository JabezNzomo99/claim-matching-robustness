{"title": "Disoccupazione: Italia e Germania a confronto", "subtitle": "", "author": "pagellapolitica.it", "date": null, "vclaim_id": "vclaim-id-17242", "url": "https://pagellapolitica.it/dichiarazioni/7628/disoccupazione-italia-e-germania-a-confronto", "vclaim": "\"Il giorno in cui \u00e8 entrato in vigore l\u2019euro, Italia e Germania avevano lo stesso tasso di disoccupazione sotto il 9 per cento. A quindici anni di distanza la Germania \u00e8 scesa al 6, l'Italia si \u00e8 riavvicinata al 12\". (Min. 15:30)\n\nIl leader della Lega Nord Matteo Salvini \u00e8 stato protagonista della puntata di del 20 dicembre. Ha commentato la situazione politica attuale e ha ripetuto le sue dure critiche all\u2019Unione Europea. A proposito della moneta unica, ha detto che \u201cl\u2019euro \u00e8 una moneta sbagliata. Lo dicono quindici anni di fallimenti per tutti, tranne che per la Germania\u201d.\n\nLa moneta unica \u00e8 entrata in vigore il primo gennaio 1999 in undici paesi dell\u2019Unione, tra cui Italia, Francia, Spagna e Germania. Monete e banconote arrivarono tre anni pi\u00f9 tardi, il primo gennaio 2002.\n\nPossiamo facilmente confrontare i dati della disoccupazione in Italia e in Germania grazie al database Eurostat. L\u2019operazione riserva qualche sorpresa. Nel gennaio 1999, infatti, i due paesi non avevano \u201clo stesso tasso di disoccupazione\u201d, n\u00e9 quello italiano era sotto il 9 per cento. Per la precisione, la disoccupazione italiana era all\u201911,1 per cento, mentre quella tedesca era all\u20198,9 per cento.\n\nAnche il confronto con i dati odierni \u00e8 impreciso: la Germania \u00e8 scesa al 4,1 per cento di ottobre 2016, secondo gli ultimi dati disponibili: parecchio meno del 6 per cento citato da Salvini. Pi\u00f9 preciso, purtroppo, il dato italiano, che nello stesso mese era all\u201911,6 per cento.\n\nIl grafico mostra alcuni dati interessanti. Per prima cosa, la Germania ha avuto tassi di disoccupazione pi\u00f9 alti della media dell\u2019eurozona per parecchi anni, tra il 2002 e il 2008. Dopo il massimo raggiunto nei mesi centrali del 2005 (11,2 per cento), il paese ha per\u00f2 invertito la tendenza e da allora il tasso di disoccupazione \u00e8 continuato a scendere costantemente, con poche eccezioni, fino all\u2019attuale 4,2 per cento.\n\nL\u2019Italia ha seguito un percorso molto diverso. Al momento dell\u2019introduzione della moneta unica aveva un tasso di disoccupazione superiore alla media, ma alla fine del 2002 il nostro paese scese sotto la media dell\u2019eurozona e l\u00ec \u00e8 rimasto per circa dieci anni, fino a superarlo di nuovo nel terzo trimestre del 2013. Non si pu\u00f2 poi non notare che l\u2019attuale tasso di disoccupazione italiano (all\u201911,6 per cento) \u00e8 sostanzialmente uguale a quello del momento dell\u2019introduzione dell\u2019euro (11,4 per cento).\n\nQuanto la creazione della moneta unica abbia influito sul tasso di disoccupazione \u00e8 una questione troppo complessa e dibattuta tra gli stessi economisti per essere risolta qui.\n\nBisogna per\u00f2 citare che sia in Italia che in Germania sono successe molte altre cose oltre all\u2019introduzione della moneta unica, in particolare nel mondo della legislazione sul lavoro. In Italia c\u2019\u00e8 stata la \u201clegge Biagi\u201d verso la fine del 2003, che ha introdotto maggiore flessibilit\u00e0 nel mercato del lavoro italiano. In Germania, tra il 2003 e il 2005, sono state introdotte le riforme del cosiddetto \u201cpiano Hartz\u201d, che hanno modificato radicalmente il principio alla base degli ammortizzatori sociali per la disoccupazione (e hanno fatto nascere diverse discussioni sulle loro conseguenze).\n\nAltri cambiamenti sono avvenuti nel mondo delle relazioni sindacali, nella congiuntura internazionale, nelle politiche monetarie e cos\u00ec via, per cui \u00e8 il caso di essere molto cauti e di non trarre conclusioni sulla relazione tra senza lavoro e moneta unica.\n\nSalvini ha detto che negli ultimi quindici anni Italia e Germania hanno avuto storie occupazionali molto differenti. Ha dipinto uno scenario in cui, dopo una sostanziale parit\u00e0 iniziale, i due destini si sono divisi: l\u2019Italia ha visto aumentare molto il suo tasso di disoccupazione, la Germania invece lo ha visto diminuire. Ma i suoi numeri sono sbagliati: nel 1999 l\u2019Italia aveva pi\u00f9 o meno lo stesso tasso di disoccupazione di oggi, pi\u00f9 alto di oltre due punti percentuali rispetto alla Germania (11,4 contro 9,1). Oggi l\u2019Italia si avvicina in effetti al 12 per cento, ma la Germania ha ottenuto un risultato ancora migliore, calando fino al 4,2 per cento. \u201cPinocchio andante\u201d per il leader della Lega Nord.", "lang": "it"}