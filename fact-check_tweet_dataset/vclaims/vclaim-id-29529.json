{"title": "Nei, rasismeparagrafen er ikke basert p\u00e5 hva den enkelte kan oppleve som hatefulle ytringer", "subtitle": "Nina Hjerpset-\u00d8stlie hevdet at rasismeparagrafen er basert p\u00e5 hva enkeltpersoner kan oppfatte som hatefulle ytringer. Det er ikke riktig.", "author": "www.faktisk.no", "date": null, "vclaim_id": "vclaim-id-29529", "url": "https://www.faktisk.no/faktasjekker/7zy/nei-rasismeparagrafen-er-ikke-basert-pa-hva-den-enkelte-kan-oppleve-som-hatefulle-ytringer", "vclaim": "Oppropet argumenterer for at straffelovens \u00a7 185 b\u00f8r avskaffes. Paragrafen gj\u00f8r det straffbart \u00e5 komme med hatefulle ytringer mot etniske, nasjonale, religi\u00f8se og enkelte seksuelle minoriteter.\n\nIf\u00f8lge underskriverne begrenser paragrafen ytringsfriheten. De mener ogs\u00e5 at den er vag p\u00e5 en m\u00e5te som kan f\u00f8re til vilk\u00e5rlig rettspraksis.\n\nOppropet var tema p\u00e5 Dagsnytt 18 mandag 24. juni. Da sa Nina Hjerpset-\u00d8stlie, en av forfatterne bak oppropet og redakt\u00f8r for nettstedet Gjenstridig.no, f\u00f8lgende:\n\n\u2013 Straffelovens paragraf 185 er basert p\u00e5 hva den enkelte kan oppleve som hatefulle ytringer, og det (...) varierer fra person til person.\n\nI denne faktasjekken skal vi se n\u00e6rmere p\u00e5 Hjerpset-\u00d8stlies p\u00e5stand, og hvordan \u00a7 185 faktisk blir brukt i norsk rett.\n\nParagraf 185 i straffeloven kalles ofte \u00abrasismeparagrafen\u00bb. Den ble innf\u00f8rt som \u00a7 135, annet ledd i 1961, da med en annen formulering enn den fikk da Norge sluttet seg til FNs rasediskrimineringskonvensjon i 1970.\n\nParagrafen fikk nytt nummer da den nye straffeloven tr\u00e5dte i kraft i 2015. Endringen ble vedtatt i 2005.\n\nI dag gj\u00f8r paragrafen det straffbart \u00e5 komme med hatefulle ytringer mot flere minoriteter. Hele paragrafen lyder slik:\n\nIf\u00f8lge Hjerpset-\u00d8stlie viser begreper som forh\u00e5nelse, hat og ringeakt til hvordan en ytring oppleves av den eller de som rammes av den.\n\nFaktisk.no har tatt kontakt med Hjerpset-\u00d8stlie for \u00e5 be om dokumentasjon for p\u00e5standen. I en e-post skriver hun:\n\nVi har flere ganger spurt Hjerpset-\u00d8stlie om hun kan vise til kilder som underbygger p\u00e5standen hun kom med i Dagsnytt 18. Hun har ikke sendt oss noen slike eksempler, men understreker at hun argumenterer prinsipielt, ikke ut fra rettspraksis.\n\nHjerpset-\u00d8stlie har ogs\u00e5 publisert et innlegg p\u00e5 Gjenstridig.no, der hun gir flere kommentarer til rasismeparagrafen. Heller ikke innlegget inneholder konkrete eksempler som underbygger p\u00e5standen.\n\nFor at p\u00e5standen til Hjerpset-\u00d8stlie skal v\u00e6re sann, m\u00e5 hva den enkelte oppfatter som hatefulle ytringer v\u00e6re relevant for om noen blir straffet etter \u00a7 185.\n\nEn rapport om hatytringer fra 2016, som ble skrevet av advokat Jon Wessel-Aas, oppsummerte rettspraksis og rettskildene p\u00e5 dette omr\u00e5det. Rapporten var del av et samarbeid mellom Wessel-Aas og Institutt for samfunnsforskning, som skrev den p\u00e5 oppdrag fra Justis- og beredskapsdepartementet.\n\nRapporten gir en oversikt over hva som skal tas i betraktning n\u00e5r retten skal vurdere om en ytring kan straffes etter paragraf 185:\n\u2022 Om ytringen inneb\u00e6rer en (grov) nedvurdering av en gruppes menneskeverd.\n\u2022 Om det er en politisk meningsytring eller sjikane. Sjikane har svakere vern enn politiske meningsytringer.\n\u2022 Om personen utsagnet retter seg mot, er i en utsatt posisjon.\n\u2022 Om det oppfordres til vold/integritetskrenkelser.\n\u2022 Hvor konkret ytringen er. Jo mer konkret, desto lettere vil den rammes.\n\nIngen av disse punktene viser til hvordan den som blir rammet av hatefulle ytringer oppfatter disse.\n\nFaktisk.no har tatt kontakt med Wessel-Aas, som i dag er partner i advokatfirmaet Lund & co. Wessel-Aas har engasjert seg i debatten om rasismeparagrafen, og har blant annet ytret seg kritisk om Aftenposten-oppropet i Dagsavisen.\n\nWessel-Aas p\u00e5peker i en e-post at \u00a7 185 f\u00f8rst og fremst verner offentlige interesser, ikke bare enkeltpersoner:\n\n\u2013 Hensikten bak regelen er \u00e5 forby visse ytringer som uttrykker og n\u00f8rer opp under et dehumaniserende syn p\u00e5 og en hatefull holdning til bestemte folkegrupper, som kan lede til forf\u00f8lgelse av mennesker bare p\u00e5 grunn av deres etnisitet, hudfarge, religi\u00f8se tro med videre - noe som vi har empiri for at i sin ytterste konsekvens kan f\u00f8re til folkemord.\n\nP\u00e5 sp\u00f8rsm\u00e5l om det finnes noe grunnlag for \u00e5 hevde at 185 er basert p\u00e5 hva den enkelte kan oppfatte som hatefulle ytringer, svarer Wessel-Aas:\n\n\u2013 Hva noen subjektivt opplever som krenkende, har ingen relevans. Om en ytring oppfyller lovens kriterier er en rettslig vurdering, basert p\u00e5 en tolkning av ytringen - herunder i hvilken kontekst den er fremsatt - og om ytringen i s\u00e5 fall etter en objektiv norm oppfattes som hatefull.\n\n\u2013 Fordi straff etter paragraf 185 inneb\u00e6rer \u00e5 gj\u00f8re et inngrep i ytringsfriheten, m\u00e5 en viss terskel (jf. \u00abkvalifisert krenkende\u00bb) overstiges f\u00f8r en ytring i det hele tatt rammes av bestemmelsen. I tillegg er det - igjen, p\u00e5 grunn av hensynet til ytringsfriheten - slik at en ytring alltid m\u00e5 tolkes i den konkrete konteksten den er fremsatt i. Da vil det n\u00f8dvendigvis m\u00e5tte ut\u00f8ves en viss grad av skj\u00f8nn.\n\nHvis vi ser p\u00e5 forarbeidene til loven og avgj\u00f8relser i H\u00f8yesterett, bekrefter de den forst\u00e5elsen av rasismeparagrafen som Wessel-Aas legger til grunn i rapporten fra 2016 og i sine kommentarer til Faktisk.no.\n\nB\u00e5de lovforarbeid og h\u00f8yesterettsavgj\u00f8relser legger f\u00f8ringer for norsk rettspraksis. Mens lovforarbeid gir f\u00f8ringer for hvordan lover skal tolkes, avklarer H\u00f8yesterett blant annet hva som er gjeldende rett.\n\u2022 H\u00f8yesterettsdommen i Kjuus-saken fra 1997, der Jack Erik Kjuus, lederen for Hvit Valgallianse, ble d\u00f8mt for rasistiske ytringer. Kjuus hadde delt ut et partiprogram retten mente ga \u00abuttrykk for et syn om at det b\u00f8r foretas helt ekstreme integritetskrenkelser overfor m\u00f8rkhudete.\u00bb\n\u2022 H\u00f8yesterettsdommen i Sj\u00f8lie-saken fra 2002, der lederen for den nynazistiske organisasjonen Boot Boys ble frifunnet for rasistiske ytringer. Denne avgj\u00f8relsen f\u00f8rte til at Norge ble kritisert av FNs rasediskrimineringskomit\u00e9. I etterkant ble rasismeparagrafen skjerpet.\n\nI NOU 2002: Rettslig vern mot etnisk diskriminering finnes en gjennomgang av hva som skulle til for at en ytring skulle regnes som krenkende nok til \u00e5 v\u00e6re straffbar.\n\nHer fremg\u00e5r det ogs\u00e5 at diskriminerende og rasistiske ytringer har et svakt folkerettslig vern, og at norsk rett ga slike ytringer et sterkere vern enn det internasjonale konvensjoner krever.\n\nIngen av disse dokumentene sier at noens oppfatning av en ytring er relevant for om den er straffbar etter \u00a7 185.\n\nDerimot understrekes det gjentatte ganger at bruken av rasismeparagrafen m\u00e5 veies opp mot hensynet til ytringsfriheten. Konsekvensen er at terskelen for at noen skal straffes, m\u00e5 v\u00e6re h\u00f8y.\n\nFlere av disse kildene trekker fram FNs rasediskrimineringskonvensjon og den europeiske menneskerettighetskonvensjonen (EMK). Disse er relevante b\u00e5de fordi de verner om ytringsfriheten og fordi de krever at utsatte grupper blir beskyttet mot rasisme og diskriminering.\n\nDet fremg\u00e5r ogs\u00e5 at politiske ytringer har sterkere beskyttelse enn sjikane og hets. Begrunnelsen er at ytringsfriheten er ment \u00e5 sikre offentlig debatt og meningsfrihet. Hets og sjikane kan komme i konflikt med dette form\u00e5let, for eksempel ved at debattanter trekker seg ut av offentligheten som f\u00f8lge av hets.\n\nDen europeiske menneskerettighetsdomstolen redegj\u00f8r for forholdet mellom hatytringer og ytringsfriheten i dette dokumentet. Her gj\u00f8res det klart at hatefulle ytringer, deriblant holocaustfornektelse og spredning av rasediskriminerende ideer, ikke er beskyttet av artikkel 10 i EMK, som sikrer ytringsfriheten.\n\nI sum inneb\u00e6rer alt dette at ytringer som skal straffes etter paragraf 185 m\u00e5 v\u00e6re \u00abkvalifisert krenkende\u00bb, for eksempel ved \u00e5 oppfordre til etnisk diskriminering eller vold mot minoritetsgrupper, for \u00e5 v\u00e6re straffbare. \u00abGrove nedvurderinger\u00bb av menneskeverdet kan ogs\u00e5 straffes.\n\nDe viser dermed at Hjerpset-\u00d8stlies p\u00e5stand er feil. Hva den enkelte kan oppfatte som en hatefull ytring, er irrelevant for om noen kan d\u00f8mmes etter \u00a7185.\n\nFaktisk.no har ogs\u00e5 g\u00e5tt gjennom dommer i straffesaker om hatefulle ytringer. Disse er hentet fra Lovdata.no.\n\nDommene refererer iblant hvordan ytringene har blitt opplevd. Dette tillegges imidlertid ikke vekt i rettskraftige dommer.\n\nI et eksempel nevner retten at en forn\u00e6rmet har opplevd en ytring som dehumaniserende, men i avgj\u00f8relsen blir det lagt vekt p\u00e5 at ytringen \u00abangriper (...) somaliere som gruppe og folkeslag\u00bb. I et annet eksempel nevnes det at forn\u00e6rmede \u00aboppfattet ovennevnte utsagn som diskriminerende, hatefulle, rasistiske og skremmende.\u00bb I avgj\u00f8relsen er det imidlertid praksisen som er fastlagt av H\u00f8yesterett (se under) som legges til grunn for at tiltalte ble id\u00f8mt straff.\n\nI en tredje dom presiserer retten ogs\u00e5 at det er \u00abhvordan den alminnelige tilh\u00f8rer vil oppfatte utsagnet ut fra den sammenheng det er fremsatt\u00bb som styrer rettens tolkning av det som ble sagt, ikke hvordan forn\u00e6rmede oppfattet dem.\n\nEn fjerde dom, der en mann ble d\u00f8mt av Salten tingrett for \u00e5 ha kommet med hatefulle ytringer mot samer i kommentarfeltet til Avisa Nordland, viser at skillet mellom meningsytringer og sjikane, har betydning:\n\nDenne dommen ble anket til H\u00e5logaland lagmannsrett, der den ble opprettholdt.\n\nFor flere eksempler p\u00e5 hva norske domstoler legger vekt p\u00e5 i slike saker, kan du se p\u00e5 dette dokumentet. Der finner du utdrag fra relevante dommer.\n\nEn sak H\u00f8yesterett behandlet i 2012 dreide seg om en mann fra Rogaland som blant annet hadde kalt en d\u00f8rvakt p\u00e5 et utested for \u00abj\u00e6vla neger\u00bb og spurt vaktlederen om \u00abhvor lenge han skulle la negere jobbe...\u00bb.\n\nSaken gjelder \u00a7 135a, men denne er ikke forskjellig fra \u00a7 185.\n\nBorgarting lagmannsrett hadde funnet mannen skyldig i \u00e5 ha kommet med hatefulle ytringer. Mannen anket til H\u00f8yesterett, men tapte.\n\nH\u00f8yesterett viser til avgj\u00f8relsen i saken mot Vigrid-leder Tore Tvedt fra 2007. Tvedt hadde blitt frifunnet for rasistiske ytringer av lagmannsretten, men H\u00f8yesterett opphevet frifinnelsen.\n\nI 2012-avgj\u00f8relsen siterer H\u00f8yesterett fra Tvedt-saken, der det ble diskutert n\u00e5r en ytring kan sies \u00e5 v\u00e6re kvalifisert krenkende, og dermed straffbar: \u00ab(...) utsagn som \u2019oppfordrer eller gir tilslutning til integritetskrenkelser\u2019, vil kunne v\u00e6re av en slik karakter.\u00bb Det samme gjelder om if\u00f8lge retten hvis utsagnene \u00abinneb\u00e6rer en grov nedvurdering av en gruppes menneskeverd.\u00bb (Faktisk.nos utheving.)\n\nH\u00f8yesterett legger det siste kriteriet til grunn. Konklusjonen er at det er \u00abtale om en klar nedvurdering av forn\u00e6rmede ut fra hans hudfarge\u00bb.\n\nSp\u00f8rsm\u00e5let om hvor lenge vaktlederen \u00abskulle la negere jobbe...\u00bb, mener retten \u00abklart insinuerer at tiltalte ikke s\u00e5 det som forsvarlig \u00e5 la en farget utf\u00f8re slikt arbeid, og at vedkommende derfor burde fjernes fra d\u00f8ren\u00bb.\n\nDet var alts\u00e5 det at mannens uttalelser utgjorde en \u00abnedvurdering som retter seg klart mot menneskeverdet\u00bb, ikke hvordan d\u00f8rvakten oppfattet ytringene, som hadde betydning for rettens avgj\u00f8relse.\n\nEn lignende sak ble behandlet av H\u00f8yesterett i 2018, med samme utfall.\n\nDet finnes flere andre eksempler p\u00e5 saker der norske domstoler har vurdert om noen kan straffes etter \u00a7185. Her f\u00f8lger tre av dem:\n\nGulating lagmannsrett d\u00f8mte en kvinne til fengsel i 14 dager for brudd p\u00e5 \u00a7185. Kvinnen hadde blant annet skrevet \u00abFandens svarte avkom reis tilbake til Somalia og bli der din korrupte kakerlakk\u00bb i et innlegg i en Facebook-gruppe. Innlegget var rettet mot samfunnsdebattanten og forfatteren Sumaya Jirde Ali.\n\nDomstolen viser til h\u00f8yesterettsavgj\u00f8relsen fra 2018 som ble nevnt over, og skriver ogs\u00e5:\n\nI tillegg viser retten til et rundskriv fra Riksadvokaten, der det p\u00e5pekes at diskriminerende og hatefulle ytringer i hverdagslivet b\u00f8r f\u00e5 oppmerksomhet.\n\nRetten mener ogs\u00e5 at det er et demokratisk problem \u00abdersom hatefulle ytringer, spesielt p\u00e5 internett, leder til at personer, viker tilbake for \u00e5 delta i det offentlige ordskiftet.\u00bb\n\nI Nedre Telemark tingrett ble en mann d\u00f8mt til \u00e5 betale en bot p\u00e5 12 000 kroner, fordi han hadde brutt \u00a7 185.\n\nI kommentarfeltene under forskjellige avisartikler som hadde blitt publisert i Facebook-gruppen \u00abFedrelandet viktigst\u00bb, hadde mannen blant annet skrevet \u00abford\u00f8mrade svineri denne satans islam kulten!\u00bb og \u00abfyll opp disse sotr\u00f8ra i containere \u00e5 sveis de igjen \u00e5 slepp de p\u00e5 det dypeste havet\u00bb.\n\nRetten kom til at ytringene innebar en \u00abnedvurdering av menneskeverdet til en gruppe mennesker\u00bb. Dette er samme type formulering som H\u00f8yesterett brukte i avgj\u00f8relsen fra 2012.\n\nI dommen viser retten blant annet til at ytringene ikke var meningsytringer, men fremsto som sjikane. De er derfor ikke beskyttet av ytringsfriheten i like stor grad.\n\nGulating lagmannsrett frifant en mann for \u00e5 ha kommet med hatefulle ytringer mot et homofilt par. Mannen hadde over flere uker hengt opp lapper med sjikanerende ytringer rettet mot homofile p\u00e5 parets d\u00f8r.\n\nLagmannsretten kom til at ytringene ikke var offentlige, siden det bare var paret selv som hadde sett dem. Mannen ble derfor ikke d\u00f8mt etter \u00a7 185, selv om retten mente at det ikke var noen tvil om at ytringene i seg selv var hatefulle.\n\nFlere rettssaker om hatkriminalitet kan finnes i Oslo politidistrikts hefte \u00ab . Disse sakene er hentet fra Oslo tingrett.\n\u2022 N\u00e5r noen er tiltalt for \u00e5 brutt \u00a7 185, er det hvorvidt ytringen er \u00abkvalifisert krenkende\u00bb og hvorvidt den er fremsatt offentlig, som tillegges vekt.\n\u2022 De fleste dommene p\u00e5 omr\u00e5det dreier seg om hets og sjikane, ikke meningsytringer.\n\u2022 Forarbeidene til loven viser ikke til hva den enkelte oppfatter som en hatefull ytring. H\u00f8yesterett legger heller ikke vekt p\u00e5 dette.\n\u2022 Vi har ikke funnet noen eksempler p\u00e5 at en norsk domstol legger vekt p\u00e5 om ytringene har blitt oppfattet som hatefulle i sp\u00f8rsm\u00e5let om noen kan straffes etter \u00a7 185.\n\u2022 Det er dermed ikke riktig at rasismeparagrafen er basert p\u00e5 hva den enkelte opplever som hatefulle ytringer, slik Hjerpset-\u00d8stlie p\u00e5sto.", "lang": "no"}