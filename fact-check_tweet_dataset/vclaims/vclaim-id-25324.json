{"title": "Quando Renzi e (una parte della) Lega erano contro la Tav", "subtitle": "", "author": "pagellapolitica.it", "date": null, "vclaim_id": "vclaim-id-25324", "url": "https://pagellapolitica.it/dichiarazioni/8355/quando-renzi-e-una-parte-della-lega-erano-contro-la-tav", "vclaim": "\u00abRenzi, quando faceva le Leopolde all\u2019inizio - prima di diventare segretario del Pd - diceva che la Tav Torino-Lione fosse inutile. La Lega ha fatto le battaglie nella Val di Susa contro la linea Torino-Lione\u00bb (min. -4:15)\n\nDi Maio ha cos\u00ec criticato i partiti avversari, che accusano di ipocrisia il M5s, dicendo (min. - 4:15) che \u00abRenzi, quando faceva le Leopolde all\u2019inizio - prima di diventare segretario del Pd - diceva che la Tav Torino-Lione fosse inutile. La Lega ha fatto le battaglie nella Val di Susa contro la linea Torino-Lione\u00bb.\n\nMa \u00e8 davvero cos\u00ec? L\u2019ex presidente del Consiglio e l\u2019attuale partito pi\u00f9 votato in Italia erano un tempo contro la Tav? Abbiamo verificato.\n\nMentre era al governo, l\u2019ex segretario del Partito democratico Matteo Renzi ha avuto un ruolo di primo piano nella realizzazione della Tav.\n\nIl documento (qui consultabile) era stato firmato quel giorno dall\u2019allora ministro delle Infrastrutture e dei Trasporti Graziano Delrio e dall\u2019allora segretario di Stato francese per i Trasporti, il Mare e la Pesca Alain Vidalies.\n\nNel suo libro Oltre la rottamazione, pubblicato da Mondadori nel maggio 2013, l\u2019ex presidente del Consiglio scriveva infatti che \u00abnon esiste il partito delle grandi opere. Non credo a quei movimenti di protesta che considerano dannose iniziative come la Torino-Lione. Per me \u00e8 quasi peggio: non sono dannose, sono inutili. Sono soldi impiegati male\u00bb.\n\nRenzi scriveva: \u00abprima lo Stato uscir\u00e0 dalla logica ciclopica delle grandi infrastrutture e si concentrer\u00e0 sulla manutenzione delle scuole e delle strade, pi\u00f9 facile sar\u00e0 per noi riavvicinare i cittadini alle istituzioni\u00bb.\n\nAlla data di pubblicazione di Oltre la rottamazione, l\u2019ex sindaco non era ancora segretario del Pd. Lo sarebbe diventato l\u20198 dicembre del 2013 \u2013 pochi mesi dopo l\u2019uscita del libro \u2013 mentre le cosiddette \u201cLeopolde\u201d (gli annuali convegni politici che Renzi ogni anno tiene a Firenze alla Stazione Leopolda) erano iniziate anni prima, nel 2010.\n\nIl 23 luglio, il ministro dell\u2019Interno Matteo Salvini ha commentato le parole di Conte sulla Torino-Lione, dicendo che \u00abla Tav si far\u00e0, come giusto e come sempre chiesto dalla Lega\u00bb.\n\n\u00c8 vero che dalla formazione del nuovo governo la Tav \u00e8 stato un tema che ha contrapposto la Lega, favorevole all\u2019opera, e il M5s, contrario. Tant\u2019\u00e8 che alcuni quotidiani, in relazione alle elezioni europee di maggio 2019, hanno interpretato il successo di voti della Lega in Val Susa proprio come un successo dei s\u00ec all\u2019opera.\n\nNegli anni Novanta, quando per la prima volta si era iniziato a parlare concretamente del progetto ferroviario Torino-Lione, la Lega Nord \u2013 un partito all\u2019epoca regionalista e indipendentista, diverso da quello attuale \u2013 si era schierato in Val Susa per difendere le preoccupazioni della popolazione locale, come ha ricostruito un articolo del 2011 pubblicato da .\n\nPer esempio, in un\u2019intervista del 2012, Dario Catti ha spiegato che nel 2002 era stato espulso dalla Lega, di cui era segretario nella sezione di Almese (un comune della Val Susa) per le sue posizioni contrarie all\u2019opera. Secondo Catti, i No Tav erano \u00abun movimento che ha dell\u2019autonomia dentro\u00bb, proprio come la Lega delle origini.\n\nA luglio 2015, durante una visita a Giaveno (un comune della Val Susa), il gi\u00e0 allora segretario della Lega aveva risposto cos\u00ec alla domanda \u201cNo Tav o S\u00ec Tav?\u201d di un cronista: \u00abIo sono sempre perch\u00e9 decidano i cittadini, a-ideologicamente, senza partito preso. La Lega in passato ha sempre ritenuto a livello nazionale che la Tav fosse un\u2019opera utile, mentre a livello locale ci sono dei leghisti che ritengono che invece sia eccessiva e troppo impattante. Qualora fossi io al governo ci sarebbero dei referendum perch\u00e9 fossero i cittadini a decidere sempre e comunque\u00bb.\n\nCome abbiamo spiegato in un precedente fact-checking, sarebbe per\u00f2 molto improbabile risolvere la questione della Tav con un referendum, sia a livello nazionale che locale.\n\nSull\u2019ex presidente del Consiglio, Di Maio ha ragione. In un libro del 2013, Renzi scriveva che la Torino-Lione fosse un\u2019opera \u2013 pi\u00f9 che dannosa \u2013 \u00abinutile\u00bb. Secondo l\u2019ex sindaco di Firenze, lo Stato avrebbe fatto meglio a spendere i soldi del progetto per la manutenzione delle scuole e delle strade.\n\nPi\u00f9 sfumata \u00e8 invece la posizione della Lega. Quando il partito di Salvini aveva una vocazione solamente locale e indipendentista \u2013 come negli anni Novanta \u2013 in Piemonte non sono mancati esponenti leghisti vicini alla causa No Tav della Val di Susa.\n\nA livello nazionale, dagli inizi degli anni Duemila la Lega si \u00e8 sempre detta favorevole all\u2019opera, anche se lo stesso Salvini, nel 2015, aveva promesso che se un giorno fosse stato al governo, avrebbe cercato di risolvere la questione dando la parola ai cittadini, con un referendum.", "lang": "it"}