{"title": "\u00c8 vero: le donazioni via SMS non sono mai arrivate ad Amatrice. Ma \u00e8 uno scandalo?", "subtitle": "Abbiamo verificato e incrociato\u00a0le dichiarazioni del sindaco Sergio Pirozzi e la replica della Protezione Civile", "author": "www.agi.it", "date": null, "vclaim_id": "vclaim-id-6154", "url": "https://www.agi.it/fact-checking/sms_solidali_amatrice_pirozzi_fact_checking-2186995/news/2017-09-26/", "vclaim": "Il sindaco di Amatrice, Sergio Pirozzi, ospite lo scorso 23 settembre alla festa di Fratelli d\u2019Italia ha dichiarato: \u201cLa gestione degli SMS \u00e8 stata una cosa scandalosa, perch\u00e9 ad Amatrice e Accumuli non \u00e8 arrivato niente\u201d.\n\nChe ad Amatrice e Accumuli non sia arrivato niente delle donazioni con SMS \u00e8 vero, pi\u00f9 dubbio che si tratti di qualcosa di scandaloso.\n\nTralasciamo la confusione generatasi intorno alle sue parole, quando inizialmente era stato riportato avesse sostenuto che i soldi \u201cerano spariti\u201d. Un\u2019accusa respinta dalla Protezione Civile, a cui era poi seguita la smentita del diretto interessato.\n\n\u201cIeri ho assistito a goffi tentativi di smentita mettendomi in bocca cosa che non avevo detto\u201d, ha detto Pirozzi il 25 settembre ai microfoni di Rtl. \u201cAvevo detto a margine di un convegno a Roma che si era tradita la volont\u00e0 popolare, che i cosiddetti garanti che avevano deciso dove indirizzare questi soldi non avevano tenuto conto della volont\u00e0 delle persone, che quel giorno facendo quel numero immaginavano che quelle somme sarebbero andate alle citt\u00e0 colpite dalla distruzione. Sono state fatte altre scelte\u201d.\n\nInsomma, il sindaco di Amatrice sostiene che i soldi che la gente pensava di donare per Amatrice non siano arrivati, e siano stati anzi gestiti in modo \u201cscandaloso\u201d.\n\nAmatrice e Accumuli, entrambi in provincia di Rieti, sono stati due dei paesi pi\u00f9 colpiti dal terremoto dell\u2019agosto 2016. Subito dopo le prime scosse la Protezione Civile aveva attivato un numero per le donazioni di due euro via SMS, il 45500 (un sistema gi\u00e0 usato per altri sismi, come quelli in Abruzzo ed Emilia).\n\nQuesti soldi sono finiti su un conto infruttifero aperto presso la Tesoreria Centrale dello Stato in favore della Protezione Civile che, dopo aver ricevuto l\u2019autorizzazione del Comitato dei Garanti, \u00e8 responsabile del trasferimento alle regioni (in questo caso Lazio, Marche, Umbria e Abruzzo).\n\nIl Comitato dei Garanti, nominato nell\u2019aprile 2017, \u00e8 composto da otto membri scelti dai presidenti delle regioni Lazio, Abruzzo, Marche e Umbria, dal Commissario straordinario per la ricostruzione, oltre che dal Dipartimento stesso, e ha il compito di supervisionare la gestione delle donazioni fatte dagli italiani in seguito al terremoto.\n\nCome si pu\u00f2 verificare sul sito della protezione civile, nell\u2019area dedicata ai progetti approvati dai garanti da finanziare con le risorse raccolte via SMS, \u00e8 vero che finora Amatrice e Accumuli non hanno ricevuto fondi da quel canale.\n\nNel Lazio sono stati approvati tre progetti: la ricostruzione degli edifici scolastici di Poggio Bustone (Scuola primaria e secondaria di I grado), di Collevecchio (secondaria di I grado) e di Rivodutri (infanzia).\n\nProprio sull\u2019allargamento del cratere sismico ad aree che non sarebbero state interessate dal terremoto si sono infatti appuntate le critiche di Pirozzi, che ha dichiarato: \u201cLe scuole laziali? Ce ne sono alcune in comuni, come Collevecchio, che non hanno avuto danni e sono fuori dal cratere. E dire che il cratere \u00e8 stato allargato gi\u00e0 a cani e porci. L\u2019edilizia scolastica non si fa con le donazioni per i terremotati\u201d.\n\nPirozzi ha ragione: Collevecchio non compare nell\u2019elenco totale di 140 comuni colpiti dal sisma, risultante dalla somma dei tre diversi elenchi contenuti nei provvedimenti legislativi che sono seguiti alle scosse del 24 agosto 2016 (v. Allegato 1), 26 e 30 ottobre 2016 (v. Allegato), e 18 gennaio 2017 (v. Allegato A).\n\nAnche il comune di Corropoli, in provincia di Teramo in Abruzzo, non risulta tra i comuni inseriti nell\u2019elenco. Eppure la sede storica del liceo aereonautico - per il cui adeguamento sono stati chiesti e ottenuti i fondi raccolti con gli SMS - aveva riportato dei danni a causa del sisma e gli studenti, come loro stessi raccontano, erano infatti stati costretti a migrare in altra sede.\n\nSembra insomma che non ci sia una sovrapposizione perfetta tra comuni che hanno subito danni e comuni inseriti nell\u2019elenco. E infatti anche a Collevecchio (qui scaricabile il piano di emergenza intercomunale) l\u2019edificio sede comunale \u00e8 stato dichiarato inagibile, cos\u00ec come ad esempio una chiesa, e gli studenti della scuola in questione hanno dovuto cambiare sede.\n\nAccumuli e Amatrice, secondo quanto afferma l\u2019Ufficio speciale per la ricostruzione della Regione Lazio, \u201channo gi\u00e0 visto dedicate il 100% delle risorse per edilizia scolastica. Anzi il Sindaco di Amatrice avendo a disposizione molte risorse provenienti da donazioni ha deciso con generosit\u00e0 di contribuire alle spese per il nuovo istituto alberghiero e il nuovo ospedale anche se risultano gi\u00e0 coperte al 100% da risorse pubbliche. Solo ed esclusivamente per questo motivo, e cio\u00e8 perch\u00e9 ad Amatrice ed Accumoli le spese per scuole erano gi\u00e0 coperte come del resto per tutte le altre spese, le risorse degli SMS solidali sono state destinate per garantire la piena sicurezza di altre scuole danneggiate dal sisma in altri comuni\u201d.\n\nIl sindaco Pirozzi ha ragione quando sostiene che coi fondi raccolti via SMS, che ribadiamo sono una parte minima del totale, non sono stati finanziati progetti di ricostruzione ad Amatrice e Accumuli.\n\nIn questo caso sarebbe difficile considerare \u201cscandalosa\u201d una gestione che ha semplicemente evitato di dare questi fondi a chi ha le proprie spese per la ricostruzione gi\u00e0 coperte integralmente da altri fondi.", "lang": "it"}