{"title": "Salvini sbaglia: i porti italiani non sono mai stati \u201cchiusi\u201d", "subtitle": "", "author": "pagellapolitica.it", "date": null, "vclaim_id": "vclaim-id-25143", "url": "https://pagellapolitica.it/dichiarazioni/8152/salvini-sbaglia-i-porti-italiani-non-sono-mai-stati-chiusi", "vclaim": "\u00abI porti italiani, finch\u00e9 sono ministro, erano, sono e rimarranno chiusi\u00bb\n\nIl 6 gennaio, il ministro dell\u2019Interno Matteo Salvini ha detto in una diretta sulla sua pagina Facebook che \u00abi porti italiani \u2013 finch\u00e9 sono ministro \u2013 erano, sono e rimarranno chiusi\u00bb. Il riferimento del leader della Lega \u00e8 ai migranti che arrivano sulle coste dell\u2019Italia e, in particolare, al caso delle 49 persone che da giorni sono bloccate in mare a bordo di due navi Ong.\n\nMa \u00e8 vero che da quando Salvini \u00e8 ministro i porti italiani non hanno pi\u00f9 accolto navi con a bordo migranti? No, e lo dimostrano gli stessi dati del Ministero dell\u2019Interno.\n\nIl governo Conte si \u00e8 insediato il 1\u00b0 giugno 2018 e, dopo pochi giorni, Matteo Salvini annunci\u00f2 che l\u2019Italia non avrebbe accolto gli oltre 600 migranti a bordo della nave . Secondo il ministro dell\u2019Interno, i porti italiani sarebbero rimasti \u00abchiusi\u00bb.\n\nIn realt\u00e0, da giugno a dicembre 2018, gli sbarchi nei porti italiani sono continuati, seppure in numeri molto contenuti rispetto al periodo pi\u00f9 critico degli anni precedenti. Secondo i dati del ministero dell\u2019Interno, negli ultimi sette mesi in Italia sono arrivate via mare 9.940 persone. Solo dal 21 dicembre \u2013 ossia da quando perdura la crisi dei 49 migranti a bordo della Sea Watch 3 e della Sea Eye \u2013 in Italia sono sbarcati circa 160 migranti, su un totale di 359 arrivati a dicembre 2018.\n\nNonostante gli annunci del governo, quindi, i dati dimostrano che i porti sono rimasti \u201caperti\u201d ai migranti. Lo confermano anche le dichiarazioni di Carla Roncallo, presidente dell\u2019Autorit\u00e0 portuale del Mar Ligure Orientale, secondo cui \u00abnon risulta alcun decreto, ordinanza o provvedimento che disponga la chiusura\u00bb dei porti. O quelle del sindaco di Napoli Luigi De Magistris, che ha dichiarato: \u00abIl presidente del porto di Napoli mi ha detto che non c\u2019\u00e8 nessuna ordinanza di chiusura e a tutt\u2019oggi il porto della citt\u00e0 \u00e8 aperto\u00bb.\n\nGi\u00e0 a giugno, per quanto riguarda il caso della nave Aquarius, un\u2019inchiesta dell\u2019 aveva spiegato che all\u2019epoca il ministro delle Infrastrutture e dei Trasporti (Mit) Danilo Toninelli non aveva firmato nessun atto per rendere effettiva la chiusura dei porti ai migranti. Come abbiamo spiegato in una nostra precedente analisi, infatti, secondo il Codice della navigazione italiana \u00e8 competenza del Mit \u2013 e non del ministero dell\u2019Interno \u2013 decidere se bloccare le navi in arrivo. Questa misura \u00e8 s\u00ec teoricamente possibile, ma se applicata senza la collaborazione e l\u2019accordo di tutte le parti in causa pu\u00f2 portare a lunghe controversie legali.\n\nSebbene con il nuovo governo gli arrivi di migranti non si siano mai fermati, gli sbarchi si sono ridotti rispetto al passato. Secondo i dati dell\u2019Alto commissariato delle Nazioni Unite per i rifugiati (Unhcr), da giugno a dicembre 2017, gli arrivi totali sulle coste italiane sono stati 59.141, quasi sei volte quelli avvenuti nello stesso periodo di quest\u2019anno (9.940).\n\nQuesto confronto, per\u00f2, non tiene in considerazione un elemento centrale. A luglio 2017, infatti, l\u2019Italia \u2013 con il ministro dell\u2019Interno Marco Minniti \u2013 aveva iniziato a collaborare con alcune milizie libiche, responsabili di tollerare o addirittura gestire i traffici irregolari. Questo accordo \u2013 accusato, tra gli altri, dall\u2019Onu di aver costretto decine di migliaia di migranti a subire torture nei centri di accoglienza in Libia \u2013 avrebbe consentito un significativo calo degli sbarchi gi\u00e0 l\u2019anno scorso. E i dati lo confermano.\n\nDa agosto 2017 a maggio 2018 \u2013 periodo in cui \u00e8 diventato effettivo l\u2019accordo con i libici e prima dell\u2019insediamento del nuovo governo \u2013 gli sbarchi in Italia sono stati 37.586, mentre da agosto 2016 a maggio 2017 erano stati 147.890. Un calo di oltre 110 mila unit\u00e0.\n\nL\u2019effetto delle politiche di Minniti \u00e8 stato quindi un calo degli sbarchi, nel periodo selezionato, di circa il 75 per cento. Lo stesso calo degli arrivi con Salvini, dell'83% nel secondo semestre 2018, segue un trend gi\u00e0 iniziato nell\u2019estate del 2017 e la cui causa \u00e8 da rintracciare negli accordi di cooperazione con la Libia.\n\nAll\u2019ulteriore riduzione degli sbarchi con il ministro Salvini, \u00e8 inoltre corrisposto un aumento in percentuale della mortalit\u00e0 in mare. Come mostrano i dati pi\u00f9 aggiornati dell\u2019Unhcr, da giugno a novembre 2018, nella rotta centrale del Mediterraneo sono morte, o andate disperse, 895 persone, su un totale di 9.581 arrivi. Nello stesso periodo dell\u2019anno precedente, i morti o dispersi erano stati 1.070, su un totale di 56.814. In sostanza, negli ultimi mesi oltre 9 migranti su 100 arrivati hanno perso la vita nel tentativo di giungere in Europa. Un anno fa, erano poco meno di 2 ogni 100.\n\nIl ministro dell\u2019Interno Matteo Salvini ha annunciato che oggi, come in passato, i porti italiani sono \u00abchiusi\u00bb per i migranti che cercano di arrivare illegalmente in Italia. In realt\u00e0, come mostrano i dati ufficiali del governo, solo nelle ultime due settimane sono sbarcati sulle coste del nostro Paese circa 160 migranti, e un totale di oltre 9.400 da giugno 2018, data del primo annuncio della chiusura dei porti.\n\nCon il ministro Salvini si \u00e8 assistito a ulteriore e significativo calo degli sbarchi rispetto al 2017, anche se la causa principale di questa riduzione \u00e8 da ricercarsi nelle politiche del precedente ministro Minniti, che l\u2019estate scorsa ha siglato un contestato accordo di cooperazione con le autorit\u00e0 e le milizie libiche per fermare le partenze dal Nordafrica.", "lang": "it"}