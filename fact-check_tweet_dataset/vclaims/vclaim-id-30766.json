{"title": "Dalla Tav all'Ilva, le \u201cretromarce\u201d del M5s sono colpa di accordi \u00aball'oscuro degli italiani\u00bb?", "subtitle": "", "author": "pagellapolitica.it", "date": null, "vclaim_id": "vclaim-id-30766", "url": "https://pagellapolitica.it/dichiarazioni/8506/dalla-tav-allilva-le-retromarce-del-m5s-sono-colpa-di-accordi-alloscuro-degli-italiani", "vclaim": "\u00abAbbiamo abbracciato tante battaglie contro [...]: No Tav, no Tap, No Ilva. [...] Ci sono stati casi in cui abbiamo capito che bloccare alcune opere o alcuni processi, sarebbe stato un danno troppo grande per l\u2019Italia. Lo abbiamo compreso quando, finalmente al governo, abbiamo potuto leggere tutte le carte che c\u2019erano sempre state nascoste: [...] abbiamo dovuto prendere una decisione diversa, perch\u00e9 vincolati ad accordi stipulati in passato e all\u2019oscuro degli italiani\u00bb\n\nIl 22 gennaio 2020, il ministro degli Esteri Luigi Di Maio si \u00e8 dimesso da capo politico del Movimento 5 stelle. Nel suo discorso di addio, Di Maio ha rivendicato i risultati ottenuti dal Movimento durante i venti mesi di governo, prima in alleanza con la Lega e ora con il Partito democratico.\n\nTra le altre cose, Di Maio ha anche parlato delle \u201cretromarce\u201d del suo partito su alcune battaglie di bandiera, come quelle contro la Tav e la Tap e per la chiusura dell\u2019ex Ilva di Taranto.\n\nIn particolare, il ministro degli Esteri ha cos\u00ec giustificato il mancato rispetto delle promesse fatte: \u00abquando, finalmente al governo, abbiamo potuto leggere tutte le carte che c\u2019erano sempre state nascoste: le richieste di risarcimento erano troppo alte, i rischi per migliaia di lavoratori insostenibili e abbiamo dovuto prendere una decisione diversa, perch\u00e9 vincolati ad accordi stipulati in passato e all\u2019oscuro degli italiani\u00bb.\n\nLe cose stanno davvero cos\u00ec? Abbiamo verificato e Di Maio esagera, di molto. Su Tav e Tap si sapeva gi\u00e0, a grandi linee, che i costi per bloccare l'opera sarebbero stati superiori a quelli per portare a termine gli accordi presi, e anche sull'Iva, come vedremo meglio, \u00e8 esagerato parlare di accordi \u00absegreti\u00bb che hanno costretto il M5s a cambiare posizione.\n\nMa analizziamo nel dettaglio, caso per caso, che cosa era stato promesso dal M5s e se le \u201cretromarce\u201d erano preventivabili o meno.\n\nSin dalla sua nascita, il Movimento 5 stelle ha considerato come uno dei suoi cavalli di battaglia l\u2019opposizione alla realizzazione del progetto ferroviario Torino-Lione, meglio noto con il nome di \u201cTav\u201d (su cui circolano ancora molti luoghi comuni, tra i favorevoli e i contrari all\u2019opera, che abbiamo \u201csmontato\u201d uno per uno nel tempo).\n\nAlcuni storici militanti hanno continuato a chiedere la chiusura definitiva dei cantieri, come ha fatto a luglio 2018 lo stesso Grillo in un articolo sul proprio blog. Gli esponenti grillini al governo hanno per mesi continuato a rilasciare dichiarazioni spesso vaghe e contraddittorie tra loro, dicendo alternativamente che la questione Tav non era \u00absul tavolo di governo\u00bb (Luigi Di Maio) o minacciando la chiusura dei cantieri (Danilo Toninelli). Il 2 febbraio 2019, in concomitanza con la pubblicazione della nuova analisi costi-benefici (che dava un parere fortemente negativo al progetto), lo stesso Di Maio aveva dichiarato che con il M5s al governo la Tav non aveva n\u00e9 \u00abstoria\u00bb n\u00e9 \u00abfuturo\u00bb.\n\nLe cose sono per\u00f2 andate diversamente da quanto promesso. Il 23 luglio 2019, il presidente del Consiglio Giuseppe Conte ha dato di fatto il via libera definitivo alla realizzazione della Tav. La giustificazione data dall\u2019allora governo Lega-M5s era che i costi del blocco dell\u2019opera sarebbero stati superiori a quelli di realizzazione.\n\nCome abbiamo spiegato in un fact-checking del discorso fatto all\u2019epoca da Conte, le stime dei costi sul blocco dell\u2019opera variavano tra i quasi 2 miliardi di euro e i 4 miliardi di euro. In questa cifra sono compresi, per esempio, \u00able richieste di risarcimento\u00bb di cui parla genericamente Di Maio e che fanno molto probabilmente riferimento agli indennizzi che lo Stato italiano avrebbe dovuto dare alle aziende coinvolte nel progetto.\n\n\u00c8 vero che quando il M5s \u00e8 salito al governo non erano ancora chiari i costi di fermare l\u2019opera \u2013 numeri precisi non c\u2019erano neppure quando Conte ha dato il via libera al progetto \u2013 ma non \u00e8 corretto dire che gli accordi erano stati tenuti all\u2019\u00aboscuro\u00bb degli italiani. Gli alti costi relativi al blocco dell\u2019opera erano preventibabili, cos\u00ec come il fatto che sarebbe servito il voto del Parlamento per venire meno agli accordi internazionali sottoscritti con la Francia.\n\nLa possibilit\u00e0 di bloccare la Tav era altamente improbabile anche dopo l\u2019arrivo al governo il M5s, dal momento che tutto l\u2019arco parlamentare \u2013 fatta eccezione per il Movimento stesso \u2013 era schierato (come lo \u00e8 tuttora) a favore della Tav, dalla Lega al Partito democratico, passando per Forza Italia e Fratelli d\u2019Italia.\n\nLa sigla \u201cTap\u201d sta per \u2013 in italiano \u201cGasdotto trans-adriatico\u201d \u2013 ed \u00e8 il nome di un gasdotto, in fase di realizzazione, che porter\u00e0 in Europa il gas naturale estratto nella regione del Mar Caspio (a fine novembre 2019 l\u2019opera era completa al 91 per cento).\n\nPer quanto riguarda il Tap, il Movimento 5 Stelle \u00e8 stato da sempre l\u2019unico grande partito in Italia contrario alla realizzazione del gasdotto, considerato un\u2019opera \u00abinutile\u00bb e dal \u00abviolento impatto ambientale\u00bb. Come per la Tav, in passato lo stesso Beppe Grillo ha partecipato alle manifestazioni del Comitato No Tap, additando i favorevoli al progetto come \u00abspeculatori\u00bb pronti a tutto per deturpare un territorio gi\u00e0 danneggiato come quello pugliese.\n\nPrima delle elezioni politiche del 2018, alcuni esponenti del M5S hanno pi\u00f9 volte ripetuto che in caso di vittoria alle urne avrebbero fermato la realizzazione del Tap. Nei mesi precedenti \u2013 ad aprile 2017 \u2013 l\u2019ex deputato del M5s Alessandro Di Battista si era sbilanciato ancora di pi\u00f9, dichiarando che \u00abcon il Movimento Cinque Stelle al governo\u00bb il gasdotto sarebbe stato bloccato in \u00abdue settimane\u00bb.\n\nAnche in questa occasione, come per la Tav, le cose non sono andate come promesso. Una volta arrivato al governo, il M5s ha pi\u00f9 volte mostrato una forma di ambiguit\u00e0 sul tema, fino al 26 ottobre 2018, quando ha deciso di dare il via libera alla ripresa dei lavori.\n\nIn sostanza, i motivi dati da Conte per sbloccare l\u2019opera erano stati due. Da un lato, non erano stati riscontrati \u00abelementi di illegittimit\u00e0\u00bb, secondo il Ministero dell\u2019Ambiente, nell\u2019autorizzazione all\u2019opera (i cui costi sono interamente coperti da privati e dall\u2019Ue). Dall\u2019altro lato, come per la Tav, si era fatto riferimento ai costi miliardari per bloccare il gasdotto.\n\nMa questo era preventivabile, o c\u2019erano accordi tenuti all\u2019\u00aboscuro\u00bb del M5s e degli italiani? Come abbiamo spiegato nel nostro fact-checking speciale per Agi sul Tap, il fatto che ci sarebbero stati diversi soggetti titolati a chiedere un risarcimento per le perdite subite e per i mancati guadagni, in caso di annullamento dell\u2019opera, era cosa nota da anni (come abbiamo chiarito in passato, poi, era scorretto parlare dell\u2019esistenza di vere e proprie \u201cpenali\u201d, come ha fatto in diverse occasioni il M5s).\n\n\u00c8 per\u00f2 pi\u00f9 difficile dire se fosse stato chiaro quale sarebbe stata l\u2019entit\u00e0 del risarcimento, dal momento che ci si muoveva prevalentemente nel terreno delle stime, e non di cifre certe e certificate.\n\nSecondo un esperto di sicurezza energetica contattato da \u2013 che preferisce rimanere anonimo \u2013 il costo dell\u2019annullamento dell\u2019opera nell\u2019ordine di grandezza delle decine di miliardi era comunque prevedibile gi\u00e0 dopo il primo via libera all\u2019opera, arrivato nel 2015. C\u2019erano s\u00ec margini di incertezza sulla cifra finale, ma che sarebbe stata a dieci zeri era sufficientemente chiaro agli addetti ai lavori, senza tirare in ballo l\u2019esistenza di accordi segreti o simili.\n\nCome abbiamo scritto in una nostra analisi di settembre 2018, nel corso della scorsa legislatura il M5s, e il suo ex capo politico Luigi Di Maio, hanno in pi\u00f9 occasioni promesso la chiusura dell\u2019acciaieria ex-Ilva di Taranto, la bonifica dell\u2019area e la riconversione dei lavoratori in mansioni \u00abche permettano a Taranto di risollevarsi dal punto di vista del turismo, dal punto di vista dei prodotti agroalimentari\u00bb. In questo modo non si sarebbero persi posti di lavoro, \u00abperch\u00e9 c\u2019\u00e8 da bonificare un\u2019area vastissima, e allo stesso tempo per\u00f2 la smettiamo di inquinare\u00bb.\n\nIn un post sul del 6 settembre 2018, Di Maio aveva giustificato questo esito con il fatto che \u00ablo stabilimento Ilva era stato gi\u00e0 venduto con un contratto sottoscritto nel 2017 e tenuto nascosto dal precedente Governo\u00bb, cio\u00e8 il governo Gentiloni.\n\n\u00c8 infatti vero che il Ministero per lo Sviluppo economico (Mise), durante il governo Gentiloni, avesse negato l\u2019accesso agli atti a Barbara Valenzano, capo dipartimento della Regione Puglia, che ne aveva fatto richiesta, motivando la scelta con ragioni di segretezza e privacy (il testo del diniego del Mise non \u00e8 pubblico ma \u00e8 esplicitamente richiamato nella sentenza del Tar del Lazio del 25 luglio 2018).\n\nAllo stesso tempo, per\u00f2, come ha spiegato accuratamente un\u2019inchiesta del quotidiano di Taranto , non \u00e8 vero che quei documenti \u2013 a dispetto di quanto affermato dallo stesso Mise \u2013 fossero coperti da segreto o da privacy. Da luglio 2017 il contratto in questione era acquisibile direttamente dalla banca dati pubblica del sistema Telemaco delle Camere di Commercio.\n\nAbbiamo contattato la Camera di Commercio di Milano, dove \u00e8 stato depositato il contratto, e ci hanno confermato che l'atto \u00e8 stato autenticato dal notaio Carlo Marchetti il 28 giugno 2017. Nei 30 giorni successivi, per legge, \u00e8 stato depositato per l'iscrizione nel registro delle imprese. Al M5s, come del resto anche alla Regione Puglia, sarebbe insomma stato sufficiente inoltrare la richiesta alla Camera di Commercio competente.\n\nIl M5s potrebbe comunque obiettare che, segreto o no, quando sono arrivati al governo c\u2019era un contratto vincolante sottoscritto durante il precedente governo. Questa obiezione tuttavia sembra destinata a cadere di fronte al fatto che, quando a novembre 2019 ArcelorMittal ha annunciato l\u2019intenzione di andarsene dall\u2019ex Ilva, il M5s ha protestato per difendere il contratto siglato quando Di Maio era ministro per lo Sviluppo economico, invece di proporre una soluzione che andasse verso la chiusura dell\u2019impianto e una sua riconversione o bonifica.\n\nLa partita \u00e8 ancora aperta: la maggioranza ha inserito nel \u201cdecreto Milleproroghe\u201d \u2013 approvato dal governo il 31 dicembre 2019 \u2013 una norma (art. 35) che modifica, in senso peggiorativo per i concessionari privati, quanto previsto dalla convenzione (l\u2019atto con cui viene disciplinata la concessione) sul risarcimento in caso di estinzione della concessione. Italia Viva ha presentato un emendamento per sopprimere questa norma del Milleproroghe, ritenuta illegittima e che, secondo Matteo Renzi, rischia di essere \u00abil pi\u00f9 grande regalo ad Autostrade che chieder\u00e0 40 miliardi di risarcimento\u00bb.\n\nVedremo nei prossimi giorni come si concluder\u00e0 questa vicenda, ma ad oggi \u00e8 ancora valida la convenzione tra Stato e Aspi (scaricabile dal sito del Ministero delle infrastrutture e dei trasporti, Mit) che, come abbiamo spiegato in una nostra analisi, fissa condizioni pi\u00f9 favorevoli (rispetto a quelle previste dalla norma contestata del \u201cdecreto Milleproroghe\u201d) per il concessionario privato in caso di revoca, anche se venisse riscontrato da parte dei giudici un grave inadempimento a suo carico.\n\nEcco, questa convenzione, e in particolare la parte (art. 9 e 9bis) sulle condizioni che rendono economicamente molto oneroso \u2013 di fatto quasi impossibile \u2013 per lo Stato revocare la concessione ad Aspi, erano gi\u00e0 note prima del crollo del Ponte Morandi.\n\n\u00c8 vero che in precedenza fossero \u201csegrete\u201d, ma gi\u00e0 da febbraio 2018 il sito del Mit conteneva le informazioni necessarie. Secondo Aspi, poi, ai membri della commissione Lavori pubblici del Senato (dove erano presenti senatori del M5s) i documenti erano stati dati per consultazione gi\u00e0 a maggio 2017.\n\nInsomma, quando il M5s ha deciso di promettere agli italiani che la concessione ad Aspi sarebbe stata revocata, aveva gi\u00e0 accesso ai documenti che permettevano quantomeno di stimare in svariati miliardi il costo per lo Stato di una decisione di questo genere.\n\nDi Maio ha sostenuto, nel suo discorso di dimissioni da capo politico del M5s, che le retromarce del Movimento su \u00abtante battaglie contro\u00bb \u2013 No Tav, No Tap, No Ilva, in particolare \u2013 sono dipese dall\u2019essere \u00abvincolati da accordi stipulati in passato e all\u2019oscuro degli italiani\u00bb. Questa affermazione \u00e8 fortemente esagerata.\n\nCome abbiamo visto, sulla Tav le difficolt\u00e0 e i costi di un\u2019uscita dell\u2019Italia dal progetto erano preventivabili. Sul gasdotto Tap, poi, che l\u2019eventuale risarcimento in caso di stop al progetto sarebbe stato a dieci zeri (decine di miliardi di euro) era cosa nota da anni. Sull\u2019ex Ilva \u00e8 invece vero che il contratto negoziato sotto il precedente governo (Gentiloni) fosse stato tenuto nascosto, in particolare dal Mise, ma come abbiamo verificato era sufficiente fare un\u2019apposita richiesta alla Camera di Commercio di Milano. Insomma, nessun documento segreto nemmeno in questo caso.", "lang": "it"}