{"title": "Sul Pil c\u2019\u00e8 chi ha fatto peggio di Lega e M5s", "subtitle": "", "author": "pagellapolitica.it", "date": null, "vclaim_id": "vclaim-id-40123", "url": "https://pagellapolitica.it/dichiarazioni/8387/sul-pil-ce-chi-ha-fatto-peggio-di-lega-e-m5s", "vclaim": "L\u2019andamento del Pil dipende da una molteplicit\u00e0 di fattori, non solo dall\u2019operato del governo. Tanto premesso, abbiamo verificato e l\u2019affermazione di Brunetta \u00e8 quantomeno imprecisa.\n\nBrunetta, nel su tweet, fa esplicito riferimento all\u2019economia \u00abin recessione\u00bb. Come abbiamo verificato in una nostra precedente analisi, \u00e8 vero che l\u2019Italia sia andata in recessione \u201ctecnica\u201d nel 2018, quando due trimestri consecutivi (il terzo e il quarto dell\u2019anno) ebbero il segno negativo.\n\nIl valore da considerare \u00e8 quindi quello della variazione \u201ccongiunturale\u201d, cio\u00e8 la variazione rispetto al trimestre precedente (e non rispetto allo stesso trimestre dell\u2019anno precedente, che \u00e8 la variazione \u201ctendenziale\u201d).\n\nCome si vede dal grafico sottostante, ci sono due momenti nettamente peggiori degli altri: quello a cavallo tra 2008 e 2009, quando la crisi finanziaria scatenata dalla crisi dei mutui subprime negli Stati Uniti arriva a colpire l\u2019economia reale in Europa, e quello tra fine 2011 e met\u00e0 2013, quando si fanno sentire gli effetti della crisi del debito sovrano europeo.\n\nAd esempio, fra il secondo trimestre 2001 e il primo del 2002 (governo Amato II e governo Berlusconi II), l\u2019andamento delle variazioni congiunturali \u00e8 stato -0,2, -0,4, 0, -0,1 per cento.\n\nPrendendo poi come riferimento i singoli trimestri - e sempre esclusi quelli relativi alle due crisi globali citate - abbiamo avuto anche un -0,5 per cento nel secondo trimestre del 1996 (governo Dini), -0,7 nel primo trimestre del 1998 (governo Prodi I), -0,2 per cento nel primo trimestre 2005 (governo Berlusconi II), -0,2 per cento nel quarto trimestre 2013 (governo Letta).\n\nIn primo luogo \u00e8 scorretto giudicare la politica economica di un governo solo dall\u2019andamento del Pil: come abbiamo visto i dati peggiori degli ultimi decenni si sono registrati nei periodi della crisi finanziaria e della crisi dei debiti sovrani, entrambe non imputabili al governo italiano allora in carica.\n\nA parte questo, la variazione congiunturale del Pil trimestrale sotto il governo Conte I non \u00e8 stata la peggiore degli ultimi due decenni abbondanti. Non solo si sono registrati dati peggiori durante i citati periodi di crisi globale, ma anche a cavallo dei governi Amato II e Berlusconi II (2001-2002).", "lang": "it"}