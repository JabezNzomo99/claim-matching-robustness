{"title": "Davvero il governo \u00e8 troppo ottimista sulla crescita del Pil nei prossimi anni?", "subtitle": "Lo sostiene il deputato del Pd Luigi Marattin. Abbiamo confrontato con le stime di altri enti", "author": "www.agi.it", "date": "2018-10-26T08:00+0200", "vclaim_id": "vclaim-id-40844", "url": "https://www.agi.it/fact-checking/pil_crescita_stime_governo-4532435/news/2018-10-26/", "vclaim": "Il deputato ed economista del Pd Luigi Marattin, criticando le parole di Salvini secondo cui l\u2019obiettivo \u00e8 crescere \u201cil doppio\u201d di quanto previsto dal governo, il 24 ottobre ha dichiarato alle agenzie che \u201cgi\u00e0 ora il governo fa previsioni di crescita del 50% pi\u00f9 alte di quelle di tutte le istituzioni nazionali e internazionali\u201d.\n\nMarattin ha ragione: le stime del governo sono parecchio pi\u00f9 ottimiste, per quanto riguarda la crescita del prossimo triennio, rispetto a quelle fatte da diversi enti come Banca d\u2019Italia, Ufficio parlamentare di bilancio, Confindustria, ma anche Fmi, Ocse e Commissione Europea.\n\nNel Documento programmatico di bilancio 2019, la \u201cbozza\u201d di legge di stabilit\u00e0 che il governo ha inviato alla Commissione europea il 16 ottobre e che \u00e8 stata bocciata dall\u2019istituzione europea il 23 del mese, troviamo le stime del governo.\n\n\u00c8 scritto infatti nel Documento che \u201cIl Pil \u00e8 previsto crescere dell\u20191,5 per cento nel 2019, dell\u20191,6 per cento nel 2020 e dell\u20191,4 nel 2021\u201d.\n\nLe cifre sono le stesse che il governo ha messo nero su bianco nella Nota di aggiornamento al Def 2018, dove si legge che \u201cla politica economica, l\u2019azione di riforma, la buona gestione della PA e il dialogo con imprese e cittadini saranno quindi rivolti a conseguire una crescita del PIL di almeno l\u20191,5 per cento nel 2019 e l\u20191,6 per cento nel 2020\u201d.\n\nGi\u00e0 prima della bocciatura del 13 ottobre, il presidente dell\u2019Upb Giuseppe Pisauro aveva evidenziato il 9 del mese, nel corso di un\u2019audizione davanti alle commissioni Bilancio di Camera e Senato, \u201cun eccessivo ottimismo del quadro programmatico per il 2019\u201d, e aveva ammonito che \u201cin assenza di una revisione delle previsioni pubblicate nella Nota di aggiornamento del Def coerente con tali rilievi, non \u00e8 possibile per l\u2019Upb procedere a una validazione positiva\u201d.\n\nLa Commissione europea, a luglio, ha pubblicato le sue previsioni economiche estive e, per quanto riguarda l\u2019Italia, ha scritto che \u201cla crescita reale del Pil \u00e8 previsto si attesti all\u20191,3% per il 2018 prima di rallentare all\u20191,1% nel 2019\u201d.\n\nL\u2019Ocse, cio\u00e8 l\u2019Organizzazione per la cooperazione e lo sviluppo economico, due mesi dopo ha fornito la stessa previsione dell\u2019istituzione comunitaria. Come si vede nel Oecd Interim Economic Outlook pubblicato il 20 settembre, la crescita del Pil italiano prevista per il 2019 \u00e8 dell\u20191,1%.\n\nPi\u00f9 di recente si \u00e8 espresso il Fondo monetario internazionale (Fmi). Nel suo World Economic Outlook di ottobre, il Fmi prevede che il Pil italiano cresca dell\u20191% nel 2019, dello 0,9% nel 2020, dello 0,8% nel 2021 e dello 0,7% nel 2022 e 2023.\n\nMarattin ha sostanzialmente ragione: le principali istituzioni italiane e internazionali stimano che il Pil italiano crescer\u00e0 nel 2019 circa dell\u20191% (le pi\u00f9 ottimistiche arrivano all\u20191,1%, quelle pi\u00f9 pessimistiche allo 0,9%). Rispetto a queste stime, quella del governo italiano del +1,5% \u00e8 pi\u00f9 alta del 50%.\n\nSul 2020 abbiamo meno previsioni e meno omogenee tra loro. Secondo quella di Banca d\u2019Italia, fatta a luglio, il Pil italiano crescer\u00e0 dell\u20191,2%, e la stima del governo risulta quindi pi\u00f9 alta del 33,3%. Secondo quella del Fondo monetario internazionale, pubblicata a ottobre, il Pil crescer\u00e0 dello 0,9% e dunque la stima del governo risulta quasi dell\u201980% pi\u00f9 alta.", "lang": "it"}