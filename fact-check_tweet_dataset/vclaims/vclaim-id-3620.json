{"title": "Nei, Finnmark er ikke det fylket som bidrar mest til norsk \u00f8konomi", "subtitle": "Verdiskapningen per innbygger er st\u00f8rst i Oslo, Rogaland og Hordaland.", "author": "www.faktisk.no", "date": null, "vclaim_id": "vclaim-id-3620", "url": "https://www.faktisk.no/faktasjekker/o6k/nei-finnmark-er-ikke-det-fylket-som-bidrar-mest-til-norsk-okonomi", "vclaim": "I Finnmark er det stort engasjement mot den vedtatte fylkessammensl\u00e5ingen av Troms og Finnmark. Finnmark Arbeiderparti har vedtatt \u00e5 g\u00e5 imot avtalen om sammensl\u00e5ing som tidligere stortingsrepresentant Knut Storberget (Ap) har meklet fram.\n\nOnsdag tok NRK Finnmark opp tr\u00e5den fra en diskusjon som f\u00f8rst utspant seg p\u00e5 lokalradioen Kautokeino GLR. Der tok S\u00e1gat-redakt\u00f8r Geir Wulff til orde for at Finnmark heller burde etablere en egen uavhengig stat enn \u00e5 bli overkj\u00f8rt fra Oslo. Da NRK ba Wulff om \u00e5 redegj\u00f8re n\u00e6rmere for dette, svarte redakt\u00f8ren slik:\n\nDet er den siste setningen her vi skal se n\u00e6rmere p\u00e5. Er det riktig at Finnmark er det fylket som bidrar mest til AS Norge?\n\nOverfor Faktisk.no forteller Wulff at grunnlaget for p\u00e5standen er de enorme verdiene som fylket bidrar med:\n\nHan viser ogs\u00e5 til noe Senterparti-leder Trygve Slagsvold Vedum sa da han bes\u00f8kte Finnmark i januar.\n\nN\u00e5r Wulff sier \u00abbidrar mest til AS Norge\u00bb er det naturlig \u00e5 tolke det som bidrag i regnskapsmessig forstand. I nasjonalregnskapet blir verdiskapningen - brutto nasjonalprodukt - fordelt b\u00e5de fylkesvis, per innbygger og per sysselsatt.\n\nSSB skriver dette om hvordan de fordeler verdiskapningen fylkesvis:\n\nEnda mer om hvordan det fylkesfordelte Nasjonalregnskapet beregnes finner du her.\n\nTallene fra SSB viser at Oslo har den h\u00f8yeste verdiskapningen per sysselsatt. Hver arbeidstaker i Oslo bidro med 23 prosent mer enn landsgjennomsnittet. Finnmark kommer tredje d\u00e5rligst ut med en verdiskapning per sysselsatt p\u00e5 84 prosent av landsgjennomsnittet.\n\nTallene blir noe annerledes om vi ser p\u00e5 verdiskapning per innbygger. Da havner Finnmark midt p\u00e5 treet.\n\nSer vi p\u00e5 det totale bruttoproduktet for hvert fylke, bidrar Oslo soleklart mest til verdiskapningen i Norge med sine 500 milliarder kroner i 2015. Dette er rundt 17 ganger mer enn bidraget fra Finnmark.\n\nI absolutte tall er Finnmark det fylket som bidrar minst til verdiskapningen i Norge.\n\nNHO k\u00e5rer hvert \u00e5r hvilke kommuner og fylker som er mest attraktive og har best lokal vekstkraft. Dette baserer de p\u00e5 \u00abforhold ved n\u00e6ringsliv, arbeidsmarked, demografi, kompetanse og kommunal \u00f8konomi\u00bb. I 2017 kom Finnmark ut som landets d\u00e5rligste fylke.\n\nWulff er tydelig p\u00e5 at han ser p\u00e5 Barentshavet som en Finnmark-ressurs. I de enorme havomr\u00e5dene nord for fylket finnes store bestander av torsk, hyse, sei, lodde, bl\u00e5kveite, uer og reker. Fisket av disse artene st\u00e5r for over halvparten av av den totale \u00e5rlige norske fangsten p\u00e5 rundt 2,3 millioner tonn i 2015. Forskningsdirekt\u00f8r ved Havforskningsinstituttet, Geir Huse, mener likevel det blir feil \u00e5 tilskrive disse ressursene bare til Finnmark.\n\nHuse viser ogs\u00e5 til at n\u00e6ringen er s\u00e5 komplisert at det ikke er enkelt \u00e5 sortere verdiene som hentes i Barentshavet fylkesvis. H\u00f8stingen skjer utenfor alle de nordnorske fylkene. Og b\u00e5ter fra Nordland og Troms fisker i Barentshavet og leverer i Finnmark. B\u00e5ter fra Finnmark fisker lenger s\u00f8r og leverer i Troms. Russiske b\u00e5ter fisker i b\u00e5de norsk og russisk sone og leverer i Finnmark. Seniorforsker Stig Karlstad ved forskningsinstitusjonen Norut sier det slik:\n\nTotalt sett var verdiskapningen, andel av BNP, i fiskerin\u00e6ringen i hele Norge p\u00e5 12,2 milliarder kroner i 2015. Det viser tall SSB har trukket ut for Faktisk.no. I de publiserte statistikkene er fangst og fiske sl\u00e5tt sammen.\n\nI verdi utgjorde de s\u00e5kalte barentsbestandene i havet 61 prosent av den samlede norske fangsten i 2015, viser tall fra Fiskeridirektoratet.\n\nDet er helt umulig \u00e5 si hvor stor del av dette fisket som med rimelighet kan sies \u00e5 \u00abtilh\u00f8re\u00bb Finnmark. Fiskere i Nordland, Troms og flere andre fylker vil protestere om vi sier at alt fiske av torsk, hyse, sei, lodde bl\u00e5kveite, uer og reker, skal \u00abf\u00f8res\u00bb p\u00e5 Finnmark.\n\nMen dersom vi skulle gj\u00f8re akkurat det, ser vi at 61 prosent av verdiskapningen utgj\u00f8r 98 000 kroner per finnmarking. Selv ikke om vi legger hele dette bel\u00f8pet p\u00e5 toppen av bruttoproduktet per innbygger i fylket, er det nok til \u00e5 l\u00f8fte Finnmark til toppen av lista over hvilke fylker som bidrar mest.\n\nVerdiskapningen fra petroleumsvirksomhet p\u00e5 norsk sokkel var i 2015 p\u00e5 hele 429 milliarder kroner. Dette bel\u00f8pet kommer p\u00e5 toppen av fastlands BNP. Det Wulff gj\u00f8r er \u00e5 fordele dette fylkesvis, men er det mulig?\n\nFor hele Norge var oljeproduksjonen i 2017 p\u00e5 238 millioner kubikkmeter oljeekvivalenter, viser tall fra Oljedirektoratet. Av dette ble 9,4 millioner kubikkmeter produsert i Barentshavet, noe som utgj\u00f8r fire prosent av den samlede produksjonen.\n\nHvis vi videref\u00f8rer tanken om at petroleumsressursene i Barentshavet \u00abtilh\u00f8rer\u00bb Finnmark, m\u00e5 vi ogs\u00e5 si at olje og gass i Nordsj\u00f8en \u00abtilh\u00f8rer\u00bb Vest-Agder, Rogaland, Hordaland og Sogn og Fjordane. Produksjonen fordeler seg da slik:\n\u2022 Nordsj\u00f8en: Produksjonen i 2017 var p\u00e5 168 millioner kubikkmeter oljeekvivalenter. Delt p\u00e5 1,3 millioner mennesker utgj\u00f8r dette 130 kubikkmeter oljeekvivalenter per hode i Vest-Agder, Rogaland, Hordaland og Sogn og Fjordane.\n\nOljeproduksjonen per hode er alts\u00e5 st\u00f8rre i disse fylkene enn i Finnmark. Hvis vi videref\u00f8rer tankegangen til Wulff om \u00e5 fylkesfordele petroleumsinntektene p\u00e5 sokkelen vil alts\u00e5 fylkene Vest-Agder, Rogaland, Hordaland og Sogn og Fjordane rykke fra, og komme enda bedre ut enn Finnmark.\n\nMangelen p\u00e5 etablert infrastruktur gj\u00f8r at det forel\u00f8pig ogs\u00e5 er dyrere \u00e5 produsere i Barentshavet. Oljedirektoratet skriver i sin ressursrapport for 2017:\n\nP\u00e5 den annen side er det store uutnyttede ressurser i de nordligste havomr\u00e5dene som kan gi framtidige inntekter. Men det er ikke s\u00e5 relevant i denne sammenhengen. P\u00e5standen fra Wulff handler om hvordan Finnmark bidrar n\u00e5.\n\nFylkesfordelt bruttoprodukt er den vanligste m\u00e5ten \u00e5 m\u00e5le verdiskapningen i et fylke p\u00e5 - alts\u00e5 hvem som \u00abbidrar mest til AS Norge\u00bb. Uansett om man deler bruttoproduktet p\u00e5 antall innbyggere eller antall sysselsatte, havner Finnmark langt nede p\u00e5 lista over hvilke fylker som bidrar mest.\n\nHvis vi ser p\u00e5 absolutte tall er det tydelig at Finnmark er det fylket som bidrar minst - ikke mest - til AS Norge.\n\nHavressursene utenfor Finnmark tilf\u00f8rer utvilsomt landet store verdier, men verdiskapning fra fangst blir f\u00f8rt i det fylket b\u00e5ten er hjemmeh\u00f8rende og der mannskapet bor. Det er derfor ikke mulig \u00e5 si hvor stor del av verdiene i Barentshavet som skulle \u00abtilh\u00f8re\u00bb Finnmark.\n\nSelv ikke en sv\u00e6rt sjener\u00f8s beregning, der vi legger en andel av verdiskapningen som tilsvarer all fangst av torsk, hyse, sei, lodde, bl\u00e5kveite, uer og reker p\u00e5 toppen av Finnmarks bruttoprodukt per innbygger, er nok til \u00e5 f\u00f8re fylket til toppen av lista.\n\nHvis vi til slutt ser p\u00e5 verdiene som skapes av petroleumsvirksomheten i Barentshavet, ser vi at bidraget derfra, i forhold til folketallet i Finnmark, ikke er st\u00f8rre enn bidraget fra aktiviteten i Nordsj\u00f8en, fordelt p\u00e5 innbyggerne i Rogaland, Hordaland og Sogn og Fjordane.\n\nSamlet sett er det derfor ikke riktig \u00e5 si at Finnmark er det fylket som bidrar mest til AS Norge.", "lang": "no"}