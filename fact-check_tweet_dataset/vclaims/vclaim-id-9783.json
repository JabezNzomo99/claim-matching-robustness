{"title": "Nei, fruktsukker er ikke sunnere enn vanlig sukker", "subtitle": "Det er den totale mengden sukker man spiser som er avgj\u00f8rende, og det er bedre \u00e5 redusere inntaket enn \u00e5 erstatte vanlig sukker med fruktsukker.", "author": "www.faktisk.no", "date": null, "vclaim_id": "vclaim-id-9783", "url": "https://www.faktisk.no/faktasjekker/xvq/nei-fruktsukker-er-ikke-sunnere-enn-vanlig-sukker", "vclaim": "Denne faktasjekken er en del av med NRK Forbrukerinspekt\u00f8rene, og skiller seg derfor noe fra v\u00e5rt vanlige format. Faktasjekkene inng\u00e5r som egne innslag i . P\u00e5standene er utarbeidet i samr\u00e5d med FBI, og baserer seg p\u00e5 innspill fra publikum og diskusjoner p\u00e5 nett eller i redaksjonene.\n\nI 2000 spiste hver nordmann i snitt 43 kilo av alle typer sukker i \u00e5ret. I 2016 var sukkerinntaket redusert til 27 kilo \u00e5rlig, men vi spiser fremdeles for mye sukker, if\u00f8lge Helsedirektoratet. Et h\u00f8yt sukkerinntak kan blant annet f\u00f8re til overvekt, fedme og sykdommer som for eksempel type 2-diabetes. Sukker er heller ikke bra for tannhelsen.\n\nIf\u00f8lge myndighetenes kostholdsr\u00e5d, b\u00f8r maksimalt ti prosent av energiinntaket v\u00e5rt stamme fra tilsatt sukker. I 2016 l\u00e5 dette p\u00e5 12 prosent. Det er s\u00e6rlig s\u00f8te drikker som brus og saft, sjokolade, godteri og kaker som gj\u00f8r at vi f\u00e5r i oss for mye sukker.\n\nDet finnes ulike typer sukker. Det hvite farinet, som vi vanligvis omtaler som sukker, kalles sukrose. Det best\u00e5r av like mye fruktose (fruktsukker) og glukose (druesukker). Glukose og fruktose finnes naturlig i mange s\u00f8te frukter og honning, og man kan f\u00e5 kj\u00f8pt druesukker og fruktsukker p\u00e5 boks.\n\nDe fleste vet at for mye tilsatt sukker ikke er sunt. Men er det sunnere \u00e5 spise fruktsukker enn vanlig, hvitt sukker? Det skal vi finne ut i denne faktasjekken.\n\n\u2013 N\u00e5r vi har spist fruktose, transporteres hoveddelen til leveren og h\u00e5ndteres der. Glukose vil i motsetning til fruktose kunne tas opp av alle vev, og dermed vil mindre m\u00e5tte h\u00e5ndteres av leveren, forklarer hun.\n\n\u2013 Ved inntak av sv\u00e6rt store mengder fruktose, blir leveren \u00aboverbelastet\u00bb, og den eneste muligheten er \u00e5 omdanne noe av fruktosen til fett. Dette kan igjen gi \u00f8kte kolesterolverdier i blod, noe som kan v\u00e6re negativt for helsa v\u00e5r.\n\nHervik understreker at man m\u00e5 spise unormalt store mengder fruktose for at leveren skal omgj\u00f8re sukkeret til fett. I de fleste studier der man har vist denne effekten, har det blitt inntatt over 100 gram fruktose. Nordmenn inntar i snitt 56 gram fruktose daglig, if\u00f8lge Hervik.\n\n\u2013 Det har v\u00e6rt en del skremselspropaganda om at fruktose kan v\u00e6re skadelig. Det stemmer alts\u00e5 bare hvis man spiser unormalt store mengder av det, sier hun.\n\n\u2013 Noen hevder ogs\u00e5 at fruktose er giftig, men det er det ikke vitenskapelig belegg for \u00e5 si med den kunnskapen vi har i dag.\n\nFruktose har if\u00f8lge Hervik ogs\u00e5 noen positive effekter sammenlignet med glukose. For eksempel er fruktose mye s\u00f8tere slik at det trengs mindre mengder enn hvis man bruker vanlig sukker.\n\n\u2013 Og siden fruktose m\u00e5 omdannes i leveren, bruker kroppen litt ekstra energi p\u00e5 \u00e5 omdanne det. I tillegg tar en del ikke opp all fruktosen de spiser. Selv om dette kan gi mageplager, kan det samtidig v\u00e6re positivt fordi det bidrar til mindre fettdannelse fra fruktose, sier Hervik.\n\nFruktose har ogs\u00e5 bedre effekt p\u00e5 blodsukkeret enn det glukose har. Det inneb\u00e6rer at fruktose ikke \u00f8ker blodsukkeret s\u00e5 mye, noe som er positivt siden h\u00f8yt blodsukker er en risikofaktor for type 2-diabetes og hjerte- og karsykdommer.\n\nSelv om inntak av fruktose har positive sider, er det if\u00f8lge Hervik ikke sunnere \u00e5 spise fruktsukker enn vanlig sukker:\n\n\u2013 Nei, det er positive og negative sider ved begge deler. Det er den totale mengden sukker som har st\u00f8rst betydning, ikke hva slags sukker man f\u00e5r i seg. Fokus b\u00f8r v\u00e6re p\u00e5 \u00e5 redusere sukkerinntaket heller enn \u00e5 bytte til en annen type sukker, anbefaler hun.\n\nHervik sier at det er en vanlig misforst\u00e5else at sukkeret i frukt er annerledes enn det hvite sukkeret vi tilsetter. Men selv om sukkeret er det samme, er det langt bedre \u00e5 spise frukt enn andre s\u00f8te matvarer:\n\n\u2013 Frukt inneholder andre viktige n\u00e6ringsstoffer som vitaminer, mineraler, vann og fiber. Det gj\u00f8r at du f\u00e5r i deg masse n\u00e6ring p\u00e5 kj\u00f8pet. Frukt p\u00e5virker ogs\u00e5 metthetsf\u00f8lelsen mer slik at sukkerinntaket begrenses, p\u00e5peker Hervik.\n\nDet inneb\u00e6rer at hvis man har spist fem appelsiner, blir man s\u00e5 mett at man ikke klarer \u00e5 spise mer. Har man f\u00e5tt i seg en tilsvarende mengde sukker gjennom brus, er man ikke n\u00f8dvendigvis like mett.\n\nHun mener det har blitt et hysteri rundt sukker, og sier hun m\u00f8ter mange som har kuttet ut b\u00e5de frukt og gr\u00f8nnsaker fordi de er redde for \u00e5 f\u00e5 i seg for mye s\u00f8tt. Hervik understreker at det ikke er tvil om at for mye sukker kan v\u00e6re skadelig, men for de aller fleste er det ikke farlig \u00e5 spise litt sukker:\n\n\u2013 Ja, for mange kan det v\u00e6re positivt \u00e5 f\u00e5 ned sukkerinntaket, biologisk sett er vi ikke avhengige av \u00e5 f\u00e5 tilf\u00f8rt sukker for \u00e5 overleve. Men sukker i sm\u00e5 mengder er ikke skadelig, og s\u00e6rlig om man f\u00e5r i seg noe av sukkeret fra frukt er det bra! sier hun\n\nOver halvparten av barn og unge har et h\u00f8yere inntak av sukker enn det som er anbefalt. If\u00f8lge myndighetenes kostr\u00e5d, er det s\u00e6rlig viktig at barn og unge f\u00e5r i seg sunn og n\u00e6ringsrik mat og drikke fordi de vokser og er mer aktive enn voksne. N\u00e5r barn fyller magen med mat og drikke som inneholder mye sukker, blir de mette uten \u00e5 f\u00e5 i seg de n\u00e6ringsstoffene de trenger.\n\nGir man et barn p\u00e5 ti \u00e5r en banan istedenfor litt sm\u00e5godt (30 gram), f\u00e5r barnet i tillegg til p\u00e5fyll av energi dekket f\u00f8lgende:\n\u2022 Cirka 1/10 av det daglige behovet for fiber.\n\u2022 Cirka 1/6 av behovet for kalium og magnesium.", "lang": "no"}