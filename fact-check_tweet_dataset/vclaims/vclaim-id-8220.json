{"title": "Postawa polskiego rz\u0105du wobec Rady Unii Europejskiej", "subtitle": "Mariusz B\u0142aszczak zaj\u0105\u0142 stanowisko dotycz\u0105ce tego, \u017ce postawa polskiego rz\u0105du wobec Radu UE powinna by\u0107 inna. Weryfikujemy, co m\u00f3wi\u0142 Mariusz B\u0142aszczak.", "author": "demagog.org.pl", "date": null, "vclaim_id": "vclaim-id-8220", "url": "https://demagog.org.pl/wypowiedzi/postawa-polskiego-rzadu-wobec-rady-unii-europejskiej/", "vclaim": "Rol\u0105 Rady Unii Europejskiej jest reprezentowanie g\u0142os\u00f3w rz\u0105d\u00f3w pa\u0144stw cz\u0142onkowskich, przyjmowanie akt\u00f3w prawnych i koordynowanie polityki UE. O ile rola tej instytucji pozostaje niezmienna to proces g\u0142osowania w Radzie w przeci\u0105gu ostatnich kilkunastu lat ulega\u0142 wielu zmianom, szczeg\u00f3lnie poprzez Traktat Amsterdamski i Nicejski, kt\u00f3re to mia\u0142y przygotowywa\u0107 Rad\u0119 Unii Europejskiej na najwi\u0119ksze ze wszystkich rozszerzenie z 2004 roku. Traktaty wprowadzi\u0142y system wi\u0119kszo\u015bci kwalifikowanej, kt\u00f3re nazywa si\u0119 systemem wa\u017cenia g\u0142os\u00f3w, tj. ka\u017cde pa\u0144stwo dysponowa\u0142o okre\u015blon\u0105 liczb\u0105 g\u0142os\u00f3w, kt\u00f3ra by\u0142a zale\u017cna od ilo\u015bci jego mieszka\u0144c\u00f3w. Decyzje zapada\u0142y tylko wtedy, kiedy na 345 g\u0142os\u00f3w 255 glosowa\u0142o za i pochodzi\u0142o z co najmniej 14 pa\u0144stw cz\u0142onkowskich. Ta metoda zwana systemem nicejskim obowi\u0105zywa\u0142a od 1 stycznia 2007 roku do 1 listopada 2014 roku. Ta metoda faworyzowa\u0142a jednak pa\u0144stwa ma\u0142e kosztem wi\u0119kszych.\n\nNa mocy traktatu Lizbo\u0144skiego od 1 listopada 2014 obowi\u0105zuje nowy system, tj. podw\u00f3jnej wi\u0119kszo\u015bci. W tym systemie wi\u0119kszo\u015b\u0107 kwalifikowana jest osi\u0105gana w przypadku gdy przynajmniej 55% pa\u0144stw cz\u0142onkowskich reprezentuj\u0105cych co najmniej 65% ludno\u015bci. Je\u015bli decyzja nie jest podejmowana na wniosek Komisji wi\u0119kszo\u015b\u0107 musi wynosi\u0107 co najmniej 72% pa\u0144stw cz\u0142onkowskich reprezentuj\u0105cych przynajmniej 65% ludno\u015bci. W systemie podw\u00f3jnej wi\u0119kszo\u015bci ka\u017cde pa\u0144stwo ma przyporz\u0105dkowan\u0105 ilo\u015b\u0107 g\u0142os\u00f3w, kt\u00f3re odzwierciedlaj\u0105 liczb\u0119 jego ludno\u015bci. Decyzje mo\u017cna zablokowa\u0107 tzw. mniejszo\u015bci\u0105 blokuj\u0105c\u0105, kt\u00f3ra musi sk\u0142ada\u0107 si\u0119 z co najmniej 4 pa\u0144stw cz\u0142onkowskich reprezentuj\u0105cych 35% ludno\u015bci Unii Europejskiej.\n\nJe\u015bli og\u00f3\u0142 g\u0142os\u00f3w wynosi 352 to 35% g\u0142os\u00f3w jest r\u00f3wne 123,2 glosom, a wi\u0119c 124 g\u0142osom. W RUE przeciw g\u0142osowa\u0142a S\u0142owacja, W\u0119gry, Czechy i Rumunia, kt\u00f3rych suma g\u0142os\u00f3w wynosi 45 (Czechy \u2013 12, W\u0119gry \u2013 12, S\u0142owacja \u2013 7, Rumunia -14). Nawet gdyby Polska zag\u0142osowa\u0142a przeciw i \u201edoda\u0142a\u201d swoje 27 g\u0142os\u00f3w nie by\u0142aby w stanie zablokowa\u0107 decyzji. Od g\u0142osu wstrzyma\u0142a si\u0119 Finlandia, a wstrzymanie si\u0119 od g\u0142os\u00f3w jest traktowane jako g\u0142os przeciw, nadal jednak 7 g\u0142os\u00f3w Finlandii to za ma\u0142o, aby zablokowa\u0107 wi\u0119kszo\u015b\u0107.\n\nDo 31 marca 2017 roku trwa okres przej\u015bciowy,kt\u00f3ry daje mo\u017cliwo\u015b\u0107 na wniosek jednego z pa\u0144stw, z\u0142o\u017cenia wniosku o g\u0142osowanie w systemie nicejskim,kt\u00f3ry obowi\u0105zywa\u0142 wcze\u015bniej. W tym trybie, aby podj\u0105\u0107 decyzje \u201eza\u201d wymagane jest 260 g\u0142os\u00f3w reprezentuj\u0105cych 15 pa\u0144stw Unii Europejskiej. Ponad 90 g\u0142os\u00f3w musia\u0142oby zablokowa\u0107 decyzje, ale Finlandia, Rumunia, W\u0119gry, Czechy, S\u0142owacja i Polska nie dysponuj\u0105 taka ilo\u015bci\u0105.\n\nInna mo\u017cliwo\u015bci\u0105 jest z\u0142o\u017cenie wniosku przez pa\u0144stwa o zastosowanie Kompromisu z Joanniny z 1994 roku obowi\u0105zuj\u0105cego obecnie na mocy deklaracji nr 7 do Traktatu Lizbo\u0144skiego. dotyczy\u0142 on mo\u017cliwo\u015bci obni\u017cenia progu mniejszo\u015bci blokuj\u0105cej podj\u0119cie decyzji przez Rad\u0119 UE, po kolejnym rozszerzeniu Unii z dniem 1 stycznia 1995 r. o Austri\u0119, Finlandi\u0119 i Szwecj\u0119. Zgodnie z t\u0105 decyzj\u0105, je\u015bli kt\u00f3re\u015b z pa\u0144stw cz\u0142onkowskich powo\u0142a si\u0119 na sw\u00f3j bardzo istotny interes, to Rada UE musi podj\u0105\u0107 dyskusj\u0119 i wyst\u0105pi\u0107 z dodatkowymi inicjatywami w rozs\u0105dnym czasie (to okre\u015blenie nie zosta\u0142o sprecyzowane), pod warunkiem nienaruszenia termin\u00f3w wynikaj\u0105cych z prawa wsp\u00f3lnotowego.\n\nJe\u015bli przeciwko przyj\u0119ciu decyzji wyst\u0105pi \u201eco najmniej\u201d 34 % liczby cz\u0142onk\u00f3w Rady, ewentualnie ich mniejsza liczba, lecz liczba ludno\u015bci, kt\u00f3ra stanowi 26 % populacji Unii, Rada jest zobowi\u0105zana ponownie zaj\u0105\u0107 si\u0119 dan\u0105 kwesti\u0105 oraz podejmowa\u0107 dzia\u0142ania, zmierzaj\u0105ce do satysfakcjonuj\u0105cego rozwi\u0105zania w rozs\u0105dnym czasie. To rozwi\u0105zanie w swej istocie nawi\u0105zuje do kompromisu z Joanniny. W efekcie wi\u0119c kompromis ten, kt\u00f3ry zmusza Rad\u0119 do kontynuowania obrad, nie jest wcale mechanizmem blokuj\u0105cym, a jedynie op\u00f3\u017aniaj\u0105cym podj\u0119cie decyzji. Jego warto\u015b\u0107 jest wi\u0119c raczej iluzoryczna. 26% populacji Unii to 92 g\u0142osy, a 34% to 10 pa\u0144stw cz\u0142onkowskich, a wi\u0119c ten kompromis te\u017c nie gwarantowa\u0142by zablokowania decyzji.\n\nSpos\u00f3b g\u0142osowania w Radzie Unii Europejskiej by\u0142 jednym z zagadnie\u0144 negocjacji nad Traktatem Lizbo\u0144skim. Sztandarowym projektem Lecha Kaczy\u0144skiego by\u0142 tzw. system pierwiastkowy, kt\u00f3ry w jego opinii nie dyskwalifikowa\u0142by pa\u0144stw mniejszych. Proponowa\u0142 by podczas obliczania wynik\u00f3w (chodzi\u0142o o system nicejski) zamiast wielko\u015bci populacji bra\u0107 pod uwag\u0119 pierwiastek kwadratowy z tej liczby co mia\u0142oby umocni\u0107 decyzje kraj\u00f3w \u015bredniej wielko\u015bci jak Polska i Hiszpania. W czerwcu 2007 roku Lech Kaczy\u0144ski w specjalnym wywiadzie dla Programu Trzeciego Polskiego powiedzia\u0142 \u201e\u201dWarto umiera\u0107 za pierwiastek, bo \u017cadne szanuj\u0105ce si\u0119 pa\u0144stwo nie przyjmie rozwi\u0105zania, w my\u015bl kt\u00f3rego najwi\u0119cej traci.\u201d\n\nPolska proponowa\u0142a, by podczas obliczania wynik\u00f3w zamiast wielko\u015bci populacji bra\u0107 pod uwag\u0119 pierwiastek kwadratowy z tej liczby. Umocni\u0142oby to pozycj\u0119 kraj\u00f3w \u015bredniej wielko\u015bci, takich jak Polska i Hiszpania. Polsce uda\u0142o si\u0119 wtedy wynegocjowa\u0107 wspomniany wcze\u015bniej tzw. okres przej\u015bciowy obowi\u0105zuj\u0105cy do 31 marca 2017 roku, kt\u00f3ry pozwala na zastosowanie kompromisu z Joaniny oraz nicejskiego systemu g\u0142osowania.\n\nRz\u0105d faktycznie nie wykorzysta\u0142 niekt\u00f3rych mo\u017cliwo\u015bci. Jednak\u017ce nawet ich wykorzystanie nie gwarantowa\u0142oby powstrzymania decyzji Rady Unii Europejskiej.", "lang": "pl"}