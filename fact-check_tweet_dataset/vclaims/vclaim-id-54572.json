{"title": "La legge Severino \u00e8 incostituzionale? Non secondo la Corte Costituzionale", "subtitle": "", "author": "pagellapolitica.it", "date": null, "vclaim_id": "vclaim-id-54572", "url": "https://pagellapolitica.it/dichiarazioni/8687/la-legge-severino-e-incostituzionale-non-secondo-la-corte-costituzionale", "vclaim": "L\u2019affermazione di Siracusano \u00e8 infondata: alla Corte Costituzionale \u00e8 stato pi\u00f9 volte chiesto di esprimersi sulla legge Severino e le varie questioni di incostituzionalit\u00e0 sono sempre state rigettate.\n\nLa \u201clegge Severino\u201d prevede in particolare, per quanto riguarda gli eletti negli enti locali (come appunto il comune di Catania), che questi siano sospesi automaticamente dalla loro carica (art. 11) se condannati anche solo in primo grado per una serie di reati (elencati all\u2019art. 10, lettere a), b) e c)). Tra questi compare il peculato (art. 314 del codice penale) \u2013 cio\u00e8 l\u2019appropriazione da parte del pubblico ufficiale di denaro altrui a cui ha accesso grazie alla propria carica \u2013 che \u00e8 il reato per cui \u00e8 stato condannato Pogliese.\n\nNel 2015, ad esempio, era stato chiesto se il fatto che le norme si applicassero anche a reati commessi prima della sua entrata in vigore non violasse il principio di non retroattivit\u00e0 della legge penale (un principio che \u2013 semplificando molto \u2013 impedisce allo Stato di punire qualcuno per un\u2019azione che, al momento in cui \u00e8 stata fatta, era lecita). La Corte Costituzionale ha rigettato il ricorso (sentenza 236 del 2015), spiegando che la sospensione dalla carica prevista dalla legge Severino non ha natura punitiva ma cautelare. Non ha cio\u00e8 lo scopo di punire qualcuno, ma di tutelare in via preventiva il buon nome degli organi elettivi e in generale l\u2019interesse pubblico in attesa del giudizio definitivo. Se per le pene vale il principio di non retroattivit\u00e0, non altrettanto vale per le misure cautelari.\n\nQuesta distinzione tra pena e misura cautelare, vedremo poi, \u00e8 molto importante per valutare l\u2019affermazione di Siracusano. Inoltre \u00e8 alla base di quelle situazioni, spesso oggetto dell\u2019attenzione della cronaca nera, per cui un indagato per un reato finisce in carcere anche prima di essere condannato in via definitiva: la detenzione in questo caso \u00e8 una misura cautelare (e deve essere giustificata da una serie di condizioni, come l\u2019alta probabilit\u00e0 di colpevolezza, il pericolo di fuga, o di reiterazione del reato, o di inquinamento delle prove) e non una pena.\n\nLa Corte Costituzionale \u00e8 poi stata chiamata a esprimersi sulla \u201clegge Severino\u201d anche nel 2016. Di nuovo le \u00e8 stato chiesto di esprimersi sulla questione della non retroattivit\u00e0, oltre che su altre questioni meno rilevanti, e di nuovo ha confermato (sentenza 276 del 2016) la legittimit\u00e0 delle norme, ribadendo che la sospensione \u2013 collegata a determinati reati e con una durata limitata nel tempo \u2013 non ha finalit\u00e0 punitiva ma cautelare.\n\nAncora nel 2019, infine, la Corte \u00e8 stata investita da un ricorso che aveva come oggetto la \u201clegge Severino\u201d e di nuovo ne ha ribadito (sentenza 36 del 2019) la legittimit\u00e0 rispetto a diversi articoli della Costituzione.\n\nLa Corte Costituzionale si \u00e8 espressa pi\u00f9 volte sulla \u201clegge Severino\u201d e non ne ha mai rilevato l\u2019incostituzionalit\u00e0 sotto nessuno dei profili sollevati dai ricorrenti.\n\nPer quanto riguarda la questione specifica della compatibilit\u00e0 con la presunzione di innocenza, la Corte non ha mai affrontato direttamente la questione. Tuttavia, come fanno notare gli esperti di diritto, la giurisprudenza della Corte sulla sospensione dalla carica per gli eletti, prevista dalla \u201clegge Severino\u201d, \u00e8 abbastanza chiara: non \u00e8 una pena, non ha funzione punitiva ma cautelare.\n\nPer questo, ad esempio, \u00e8 legittimo che abbia effetto retroattivo. Allo stesso modo \u00e8 quindi probabile, sempre secondo gli esperti, che sia legittima la sua applicazione a dei presunti innocenti (in base all\u2019art. 27 co.2 della Costituzione): anche nel resto dell\u2019ordinamento penale italiano, le misure cautelari (anche quelle ben pi\u00f9 gravi, come la detenzione in carcere) possono infatti convivere con la presunzione di innocenza.", "lang": "it"}