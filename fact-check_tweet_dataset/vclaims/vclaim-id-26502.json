{"title": "Kan ikke sl\u00e5 fast at Ap-styrte kommuner har kuttet 50 prosent mer enn H\u00f8yre-styrte", "subtitle": "Det er altfor stor usikkerhet rundt de kommunevise utslippstallene.", "author": "www.faktisk.no", "date": null, "vclaim_id": "vclaim-id-26502", "url": "https://www.faktisk.no/faktasjekker/VqB/kan-ikke-sla-fast-at-ap-styrte-kommuner-har-kuttet-50-prosent-mer-enn-hoyre-styrte", "vclaim": "Den f\u00f8rste valgduellen mellom statsminister Erna Solberg (H) og Ap-leder Jonas Gahr St\u00f8re gikk av stabelen mandag 5. august. Duellantene var innom flere temaer, men da det ble snakk om kutt i utslipp av klimagasser, steg temperaturen betraktelig.\n\n\u2013 Vi har sett p\u00e5 tallene, og vi har sett at der hvor Arbeiderpartiet har styrt, er utslippene i kommunene kuttet med 50 prosent mer enn der H\u00f8yre har styrt, hevdet St\u00f8re.\n\nSolberg kontret med \u00e5 si at Ap-lederen ikke hadde forst\u00e5tt hva statistikken egentlig dreide seg om:\n\n\u2013 Dette er en statistikk som din ordf\u00f8rer i Verdal, Bj\u00f8rn Iversen, har v\u00e6rt ute og sagt at er helt meningsl\u00f8s. Han sier at hvis hans kommune skal f\u00e5 resultater p\u00e5 dette, s\u00e5 m\u00e5 vi ha en skikkelig konjunkturnedgang. For de har en stor bedrift som er utgangspunkt for utslippene.\n\nJonas Gahr St\u00f8re har ogs\u00e5 tidligere kommet med p\u00e5standen om at Ap-styrte kommuner har kuttet utslippene 50 prosent mer enn de H\u00f8yre-styrte. If\u00f8lge NTB sa St\u00f8re det samme da han talte p\u00e5 AUFs sommerleir p\u00e5 Ut\u00f8ya 2. august. I artikkelen st\u00e5r det at han viser til utslippstall fra Milj\u00f8direktoratet:\n\nOgs\u00e5 under den f\u00f8rste partilederdebatten p\u00e5 NRK 12. august var St\u00f8re innom temaet. Han kjente da konklusjonen i denne faktasjekken og formulerte seg noe annerledes:\n\n\u2013 De omr\u00e5dene hvor H\u00f8yre styrer, s\u00e5 kutter de mindre utslipp enn der Arbeiderpartiet styrer.\n\nEr det riktig at Ap-styrte kommuner har kuttet utslippene 50 prosent mer enn kommuner styrt av H\u00f8yre? Det skal vi se p\u00e5 i denne faktasjekken.\n\nI et pressenotat har Arbeiderpartiet forklart hvordan de har kommet fram til tallene som er grunnlaget for p\u00e5standen. I notatet g\u00e5r det klart fram at partiet har sett p\u00e5 utslippskutt per innbygger i de respektive kommunene fra 2015 til 2017.\n\nKildene til Arbeiderpartiet er utslippstall for kommuner fra Milj\u00f8direktoratet og SSBs befolkningstall per 1. januar 2019.\n\nForskjellen i kutt utgj\u00f8r 0,06 tonn CO2-ekvivalenter per innbygger. Dermed konkluderer Ap med at \u00abkommuner med en ordf\u00f8rer eller byr\u00e5dsleder fra Arbeiderpartiet har kuttet 50 prosent mer enn kommuner med en ordf\u00f8rer eller en byr\u00e5dsleder fra H\u00f8yre\u00bb.\n\nSt\u00f8re nevnte alts\u00e5 ikke at forskjellen i kommunenes utslippskutt var per innbygger. Ser man p\u00e5 de totale utslippskuttene, blir bildet noe annerledes. Da har de Ap-styrte kommunene kuttet utslippene med 2,9 prosent fra 2015 til 2017, mens de H\u00f8yre-styrte kommunene hadde et utslippskutt p\u00e5 2,5 prosent. Det viser beregninger Faktisk.no har gjort p\u00e5 grunnlag av tall fra Milj\u00f8direktoratet.\n\nBruker man disse tallene, har de Ap-styrte kommunene kuttet 16 prosent mer enn de H\u00f8yre-styrte. Dette er vesentlig lavere enn p\u00e5standen til St\u00f8re om en forskjell p\u00e5 50 prosent.\n\nS\u00e5 langt har vi vist to ulike m\u00e5ter \u00e5 sammenligne utslippskutt p\u00e5: per innbygger og totale utslippskutt per kommune. Milj\u00f8direktoratet publiserer begge disse tallene for hver enkelt kommune.\n\nJan Ivar Korsbakken er seniorforsker ved CICERO Senter for klimaforskning. Han sier at begge m\u00e5ter \u00e5 sammenligne utslipp p\u00e5, kan v\u00e6re nyttig:\n\n\u2013 De to regnem\u00e5tene gir litt forskjellige bilder, og begge kan v\u00e6re nyttig informasjon. Hva som er best \u00e5 bruke, avhenger av hva slags utslipp som dominerer i den kommunen man ser p\u00e5, skriver Korsbakken i en e-post til Faktisk.no.\n\nHan viser til at noen typer utslipp avhenger lite av innbyggertallet, som for eksempel utslipp fra fabrikker, luftfart hvis man har en flyplass i kommunen og anleggsarbeid p\u00e5 store gjennomfartsveier. Andre typer utslipp kan igjen avhenge mye av innbyggertallet.\n\n\u2013 Da vil det v\u00e6re nyttig \u00e5 se p\u00e5 utslipp per innbygger s\u00e5 man kan korrigere for endringer som bare skyldes endringer i folketallet. Dette er s\u00e6rlig relevant for raskt voksende byer som Oslo, skriver Korsbakken.\n\n\u00c5 m\u00e5le utslipp i hver enkelt kommune, er komplisert. Seksjonsleder i seksjon for utslippsregnskap og tiltaksanalyser i Milj\u00f8direktoratet, Nina Holmengen, forklarer at de ikke har m\u00e5linger som viser n\u00f8yaktige utslipp fra alle utslippskilder. Derfor beregnes utslippene basert p\u00e5 den beste tilgjengelige informasjonen, noe man kan lese mer om i dette metodenotatet.\n\n\u2013 Statistikken viser klimagassutslippene innenfor hver kommune, og hvordan disse utslippene utvikler seg over tid. Den skal gi et totalbilde av utslippene i kommunen, og omfatter derfor ikke bare utslipp fra kommunens egen virksomhet, skriver Holmengen i en e-post til Faktisk.no.\n\n\u2013 Kan statistikken si noe om \u00e5rsaken til at utslippene g\u00e5r opp eller ned i hver enkelt kommune?\n\n\u2013 Utslippstallene viser ikke i seg selv \u00e5rsaken til endringene. P\u00e5 v\u00e5re nettsider viser vi imidlertid frem en del tilleggsinformasjon til statistikken. Dette kan hjelpe kommunene med \u00e5 bli bedre kjent med tallene og \u00e5 gj\u00f8re en f\u00f8rste vurdering av hvorfor utslippene endrer seg, svarer hun.\n\nSSB ikke har publisert utslippstall for enkeltkommuner siden 2012, og forklarer \u00e5rsaken slik:\n\nIf\u00f8lge SSB \u00abbenyttes metoder som p\u00e5 flere punkter har betydelige svakheter\u00bb.\n\nMilj\u00f8direktoratet opplyser at de etter at SSB sluttet \u00e5 publisere statistikk for enkeltkommuner, har gjennomf\u00f8rt et tre\u00e5rig utviklingsprosjekt for \u00e5 forbedre statistikken. Statistikken som n\u00e5 publiseres er derfor et ganske annet produkt enn det SSB avviklet i 2012, if\u00f8lge direktoratet.\n\nSelv om det er usikkerhet i datagrunnlaget, p\u00e5peker Korsbakken i CICERO at dette er den beste statistikken som fins p\u00e5 kommuneniv\u00e5. Samtidig er det flere grunner til at man b\u00f8r v\u00e6re forsiktig med \u00e5 dra skr\u00e5sikre konklusjoner ut fra statistikken til Milj\u00f8direktoratet.\n\nFaktisk.no har v\u00e6rt i kontakt med tre utslippsforskere p\u00e5 CICERO. B\u00e5de Jan Ivar Korsbakken, Borgar Aamaas og Glen Peters peker p\u00e5 at forskjellen i utslippskutt mellom Ap-styrte og H\u00f8yre-styrte kommuner er s\u00e5 sm\u00e5 at det er vanskelig \u00e5 si om de er signifikante (om de skyldes reelle forskjeller eller tilfeldige variasjoner).\n\n\u2013 Forskjellen p\u00e5 tallene er altfor sm\u00e5. Selv om forskjellen i nedgang per innbygger er p\u00e5 50 prosent, s\u00e5 er 0,12 og 0,18 tonn per innbygger s\u00e5 sm\u00e5 tall at det godt kan skyldes tilfeldigheter. De faktiske utslippene per innbygger i en kommune er typisk p\u00e5 flere tonn per innbygger, skriver Korsbakken.\n\nHeller ikke n\u00e5r det gjelder samlet utslippsreduksjon er forskjellen stor mellom Ap-styrte og H\u00f8yre-styrte kommuner. Mens Ap-kommunene har redusert utslippene med 2,9 prosent fra 2015 til 2017, har H\u00f8yre-kommunene kuttet 2,5 prosent. Ogs\u00e5 her vil det v\u00e6re risiko for at forskjellen ikke er signifikant, if\u00f8lge forskerne.\n\nNina Holmengen oppgir til Tr\u00f8nder-Avisa (krever abonnement) at Milj\u00f8direktoratet ikke har gjort en kvantitativ analyse av hvor store utslag usikkerheten i tallene kan gi. De kan dermed ikke svare p\u00e5 om forskjellen mellom Ap-styrte og H\u00f8yre-styrte kommuner er signifikant.\n\nFeilmarginer er beregnet for utslippsstatistikken p\u00e5 nasjonalt niv\u00e5, men ikke for statistikken p\u00e5 kommuneniv\u00e5.\n\nDet st\u00f8rste problemet med St\u00f8res p\u00e5stand, er if\u00f8lge CICERO-forskerne at perioden han snakker om, er for kort. Dette er b\u00e5de fordi tiltak for \u00e5 kutte utslipp vanligvis tar mer enn tre \u00e5r, og fordi tilfeldige svingninger kan ha mer \u00e5 si over korte tidsrom.\n\n\u2013 Av disse grunnene ville jeg ikke sammenlignet utslipp i alle Ap-styrte og alle H\u00f8yre-styrte kommuner i hele tatt. Jeg ville sett p\u00e5 kommuner som har v\u00e6rt styrt av samme parti i lengre tid (minst ti \u00e5r), forklarer Korsbakken.\n\n\u2013 I tillegg m\u00e5tte man pr\u00f8ve \u00e5 utelukke kommuner med store endringer hvor det har skjedd spesielle ting som ikke har noe med lokal politikk \u00e5 gj\u00f8re. For eksempel luftfartsutslipp i Ullensaker etter at Gardermoen ble hovedflyplass.\n\nSeniorforsker Borgar Aamaas ved CICERO p\u00e5peker at ogs\u00e5 politikk i stat og fylke p\u00e5virker utslippene i kommunene. Han viser til Oslo, hvor det har v\u00e6rt en klar nedadg\u00e5ende trend, som delvis skyldes den statlige el-bilpolitikken. I tillegg har H\u00f8yre og Ap byttet p\u00e5 \u00e5 styre b\u00e5de landet og Oslo de siste \u00e5rene:\n\n\u2013 Det siste \u00e5ret H\u00f8yre satt med byr\u00e5dsmakt i Oslo, gikk utslippene ned. Dermed arvet Ap en utslippsnedgang, og en rekke allerede gjennomf\u00f8rte klimatiltak som ville gi effekt de f\u00f8rste \u00e5rene de styrte, skriver Aamaas i en e-post til Faktisk.no.\n\n\u2013 N\u00e5r man tar over sent i 2015, er det begrenset hva man f\u00e5r gjort for \u00e5 redusere utslippene i 2017. Men de langsiktige resultatene kan v\u00e6re langt st\u00f8rre.\n\u2022 St\u00f8re snakker om utslippskutt per innbygger fra 2015 til 2017. I Ap-styrte kommuner var kuttet 0,18 tonn CO2-ekvivalenter per innbygger, mens det var 0,12 tonn CO2-ekvivalenter i H\u00f8yre-styrte kommuner. Forskjellen utgj\u00f8r 50 prosent.\n\u2022 Ser man p\u00e5 det totale utslippskuttet i Ap-styrte og H\u00f8yre-styrte kommuner, er forskjellen 16 prosent. Ap-styrte kommuner kuttet utslippene med 2,9 prosent fra 2015 til 2017, mens det tilsvarende tallet for H\u00f8yre-styrte kommuner var 2,5 prosent.\n\u2022 De registrerte endringene i utslipp for Ap-styrte og H\u00f8yre-styrte kommuner er s\u00e5 sm\u00e5 at det er vanskelig \u00e5 si om de er reelle, eller om de skyldes tilfeldige variasjoner (signifikans).\n\u2022 I tillegg er det stor usikkerhet rundt datagrunnlaget til Milj\u00f8direktoratet. SSB sluttet \u00e5 publisere kommunevise tall i 2012 fordi de mente kvaliteten p\u00e5 statistikken var for d\u00e5rlig.\n\u2022 Forskere p\u00e5 CICERO mener tre \u00e5r (2015\u20132017) er en altfor kort periode n\u00e5r man skal sammenligne utslippskutt.\n\u2022 Spesielle forhold i enkeltkommuner (f.eks. en stor fabrikk) kan ha stor betydning for utviklingen i utslippskutt.", "lang": "no"}