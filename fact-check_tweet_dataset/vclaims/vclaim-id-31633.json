{"title": "Nei, Nasa har ikke visst siden 1958 at den globale oppvarmingen ikke er menneskeskapt", "subtitle": "P\u00e5standen er tilbakevist gjentatte ganger.", "author": "www.faktisk.no", "date": null, "vclaim_id": "vclaim-id-31633", "url": "https://www.faktisk.no/faktasjekker/GGK/nei-nasa-har-ikke-visst-siden-1958-at-den-globale-oppvarmingen-ikke-er-menneskeskapt", "vclaim": "Et blogginnlegg med tittelen \u00abNASA HAR VISST DET SIDEN 1958. DEN GLOBALE OPPVARMINGEN ER IKKE MENNESKESKAPT. DE HAR L\u00d8YET P\u00c5 ORDRE FRA POLITIKERNE. N\u00c5 TRENGER DE IKKE DET LENGER.\u00bb har f\u00e5tt stor spredning i sosiale medier etter at det ble publisert 31. august 2019.\n\nInnlegget stammer fra bloggen \u00abBestefars klimasannhet\u00bb, som drives av nordmannen Erik Strandhus. Blogginnlegget best\u00e5r av tittelen, en lenke til en artikkel p\u00e5 nettstedet Natural News, samt et utdrag fra artikkelteksten.\n\nInnlegget til Strandhus har samlet blitt delt over 9000 ganger. Det har f\u00e5tt 31 046 reaksjoner og 8046 kommentarer. Etter at Faktisk.no tok kontakt med Strandhus, har han slettet innlegget.\n\nIf\u00f8lge analyseverkt\u00f8yet Crowdtangle er artikkelen fra Natural News delt over 830 000 ganger p\u00e5 Facebook p\u00e5 verdensbasis, og den har ogs\u00e5 f\u00e5tt mer enn 2,14 millioner reaksjoner.\n\nStemmer det at Nasa har visst siden 1958 at klimaendringene ikke er menneskeskapt? Det skal vi se n\u00e6rmere p\u00e5 i denne faktasjekken.\n\n\u2013 Tragisk at s\u00e5 mange tror p\u00e5 det\n\nFaktisk.no tar kontakt med Strandhus for \u00e5 sp\u00f8rre hva han bygger p\u00e5standen i blogginnlegget p\u00e5. I en Facebook-melding skriver han:\n\n\u2013 Det om NASA var fra den artikkelen, men jeg har vel lest noen tusen artikler fra alle hold og tviler ikke p\u00e5 den.\n\nStrandhus skriver ogs\u00e5 at det er \u00abtragisk\u00bb at s\u00e5 mange tror p\u00e5 at global oppvarming er menneskeskapt. Han fortsetter:\n\n\u2013 Jeg kommer med et innlegg om Nordpolen der isen vokser s\u00e5 det knaker. Tusenvis sa at den ville smelte og media og presse har hevdet det i flere \u00e5r. Skal dere ikke sjekke alle dem, for isen er der enda?\n\nNatural News viser til en Nasa-artikkel fra 2000 som omtaler den s\u00e5kalte \u00abMilankovic-teorien\u00bb. Denne teorien ble utarbeidet av den serbiske geofysikeren Milutin Milankovic rundt 1920-tallet.\n\nIf\u00f8lge Milankovic-teorien vil endringer i jordens bane rundt solen, samt i jordens akse, p\u00e5virke den globale temperaturen. Teorien var ment som en forklaring p\u00e5 hvorfor istider oppst\u00e5r.\n\nIf\u00f8lge Natural News viser denne teorien at klimaendringene ikke kan skyldes menneskelig p\u00e5virkning, og at Nasa vet dette.\n\nArtikkelen Strandhus lenker til, har blitt faktasjekket flere ganger, blant annet av Climate Feedback, AFP Fact Check og Snopes. Alle konkluderer med at innholdet i artikkelen er klart feilaktig.\n\nFlere forskere som har uttalt seg om Natural News-artikkelen til Climate Feedback og AFP, understreker at temperaturendringer som finner sted som en f\u00f8lge av jordens bane rundt solen, skjer betydelig langsommere enn de endringene vi kan observere i dag. Videre sier de at \u00abfingeravtrykket\u00bb fra den typen oppvarming Natural News viser til ikke stemmer overens med hvordan klimaendringene finner sted.\n\nShaun Lovejoy, som er professor i fysikk ved McGill University, sier til AFP Fact Check at endringene i jordens bane rundt solen er s\u00e5 sm\u00e5 at de fremst\u00e5r som mikroskopiske, med mindre man ser p\u00e5 perioder p\u00e5 flere tusen \u00e5r.\n\n\u2013 I l\u00f8pet av 100 000 \u00e5r kunne disse endringene f\u00f8re til en temperaturendring p\u00e5 to grader celsius. For \u00f8yeblikket ser vi p\u00e5 en endring p\u00e5 1,1 grader Celsius i l\u00f8pet av 100 \u00e5r, omtrent 500 ganger raskere.\n\nTimothy Osborn, som er professor og forskningsleder for klimaforskningsgruppen ved University of East Anglia, avviser overfor Climate Feedback at endringer i jordens bane rundt solen kan forklare klimaendringene.\n\nHvis det kun var solen, ikke klimagasser, som for\u00e5rsaket klimaendringene, ville vi ha sett en oppvarming av b\u00e5de stratosf\u00e6ren og jordoverflaten, if\u00f8lge Osborn.\n\n\u2013 Ved \u00e5 bruke radiosonder og (mer nylig) satellitter, har vi observert en oppvarming av jordoverflaten og troposf\u00e6ren sammen med en nedkj\u00f8ling av stratosf\u00e6ren, sier han til Climate Feedback.\n\nOsborn viser til en studie av Santer m. fl. fra 2013 som et eksempel p\u00e5 forskning som viser dette. P\u00e5 bakgrunn av data fra satellitter, konkluderer forskerne blant annet med at verken vulkansk aktivitet eller solen kan forklare temperatur\u00f8kningene siden 1979. De skriver at de finner klare tegn (\u00aba signal\u00bb) p\u00e5 \u00abmenneskelig p\u00e5virkning\u00bb i alle tilfellene de har analysert.\n\nNasa har publisert en rekke artikler der de skriver at menneskelig aktivitet er det eneste som kan forklare klimaendringene vi observerer i dag. Noen eksempler er:\n\u2022 En artikkel som avviser at solen alene er \u00e5rsaken til klimaendringene som finner sted i dag.\n\u2022 En artikkel som beskriver hvordan jorden ble varmere, uten at solens aktivitet var h\u00f8yere enn vanlig.\n\u2022 En artikkel som oppsummerer hvordan vi kan vite at klimaendringene er menneskeskapt.\n\nI den f\u00f8rste av disse artiklene finner vi f\u00f8lgende graf:\n\nNasa avviser med andre ord at det er solen som er \u00e5rsaken til klimaendringene.\n\nP\u00e5standen om at Nasa har visst siden 1958 at global oppvarming ikke er menneskeskapt, er alts\u00e5 helt feil.\n\nStrandhus har den siste tiden spredd en rekke p\u00e5stander om klimaendringene. Dette gj\u00f8res stort sett gjennom blogginnlegg som best\u00e5r av en overskrift i store bokstaver, samt lenker til innhold andre har produsert, iblant ispedd korte utdrag fra artikler og lignende.\n\nBudskapet til Strandhus er at kloden er p\u00e5 vei inn i en \u00abmini-istid\u00bb. \u00c5rsaken til dette skal v\u00e6re lav solaktivitet. Som belegg for denne teorien lenker Strandhus jevnlig til nyhetssaker om steder der det er uvanlig kaldt eller uvanlig mye sn\u00f8. Sakene deles b\u00e5de p\u00e5 bloggen og p\u00e5 en Facebook-side som ogs\u00e5 har navnet \u00abBestefars klimasannhet.\u00bb\n\nP\u00e5 Facebook-siden skriver Strandhus ogs\u00e5 om hvordan han tror fremtiden vil arte seg. Han sp\u00e5r blant annet matmangel og tre meter sn\u00f8 innen 2022. Det er ikke klart hva Strandhus bygger disse forutsigelsene p\u00e5.\n\nEtablert klimaforskning er uforenlig med at den lave solaktiviteten skal f\u00f8re til en \u00abmini-istid\u00bb i n\u00e6r fremtid.\n\nDet er alts\u00e5 lite trolig at verden er p\u00e5 vei mot en ny istid, den v\u00e6re seg stor eller liten.\n\nFra tid til annen ber Strandhus om \u00f8konomisk st\u00f8tte fra f\u00f8lgerne sine. Spesifikt oppfordrer han dem \u00e5 sende penger via Vipps. If\u00f8lge innleggene skal pengene g\u00e5 til \u00e5 promotere Facebook-innlegg, slik at de kan n\u00e5 ut til flere.\n\nDet skal v\u00e6re en \u00abBestemor\u00bb som h\u00e5ndterer bidragene, og telefonnummeret Strandhus skriver at man skal bruke p\u00e5 Vipps, tilh\u00f8rer ogs\u00e5 en kvinne.\n\nI en Facebook-melding til Faktisk.no skriver Strandhus f\u00f8lgende om bidragene:\n\n\u2013 Det er ikke gaver, men spleiselag p\u00e5 annonser for \u00e5 f\u00e5 ut sannheten til folk.\n\nStrandhus sender ogs\u00e5 et bilde til Faktisk.no. Dette ser ut til \u00e5 vise hvor mye penger Strandhus brukte p\u00e5 Facebook-annonser mellom 14. oktober og 14. desember 2019.\n\nIf\u00f8lge Strandhus kom 5000 av de 15 599,80 kronene som ble brukt til dette form\u00e5let fra Vipps-bidrag. Han skriver:\n\n\u2013 Jeg brenner for saken, men av snart syv tusen som f\u00f8lger meg er det ca. 50 som er med og spleiser. Det er j\u00e6vla d\u00e5rlig.\n\nDa han kom med p\u00e5standen om at Nasa har visst siden 1958 at klimaendringene ikke er menneskeskapte, viste Strandhus til nettstedet Natural News.\n\nGenerelt er det gode grunner til \u00e5 ikke stole p\u00e5 informasjon fra dette nettstedet, som i 2016 ble k\u00e5ret til det verste nettstedet for vitenskap av Real Clear Science.\n\nDe siste ukene har Natural News publisert flere sv\u00e6rt spekulative artikler om koronavirusepidemien som br\u00f8t ut i Wuhan i Kina. Blant annet har nettstedet skrevet at det nye koronaviruset, Covid-2019, i virkeligheten er et biologisk v\u00e5pen, en p\u00e5stand som har blitt tilbakevist av flere faktasjekkere. Nettstedet Zero Hedge fikk nylig Twitter-kontoen sin sperret fordi de hadde spredd denne konspirasjonsteorien.\n\nNatural News har ogs\u00e5 videreformidlet en konspirasjonteori som hevder at stiftelsen til Bill og Melinda Gates gjennomf\u00f8rte en \u00absimulering\u00bb av koronavirusepidemien f\u00f8r viruset ble oppdaget i Kina, og at denne simuleringen \u00abforuts\u00e5\u00bb at viruset ville dukke opp.\n\nNettstedet spekulerer ogs\u00e5 i at epidemien er et komplott som har til hensikt \u00e5 redusere jordens befolkning og \u00abtjene penger p\u00e5 vaksiner\u00bb. Disse p\u00e5standene har ingen rot i virkeligheten, og har blitt tilbakevist av flere faktasjekkere, deriblant Factcheck.org.\n\nI 2019 ble Natural News utestengt fra Facebook. Det skjedde etter at nettstedet The Daily Beast publiserte en artikkel som gjennomgikk hvordan Natural News spredde konspirasjonsteorier, blant annet om at \u00abprogressive\u00bb foreldre ville skj\u00e6re kj\u00f8nnsorganene av barna sine, som del av nettstedet kalte en \u00abkrig mot biologien\u00bb.\n\nEtter at Natural News ble utestengt av Facebook, skrev eieren av nettstedet, Mike Adams, som ogs\u00e5 kaller seg \u00abThe Health Ranger\u00bb, en artikkel der han kalte lederne for store teknologiselskap \u00abfascister\u00bb. Her sammenlignet han blant annet Facebook-sjef Mark Zuckerberg og Jack Dorsey, som er sjef for Twitter, med diktatorer som Hitler, Stalin og Pol Pot.\n\nI en video som ble publisert ved samme anledning oppfordret Adams ogs\u00e5 USAs president Donald Trump til \u00e5 bruke \u00abmilit\u00e6ret\u00bb mot selskaper som Facebook og Google, som han kaller \u00abfiender av menneskeheten\u00bb.\n\nI videoen sier Adams ogs\u00e5 at \u00abvi trenger en ny D-dag mot tech-gigantene og tyranniet deres\u00bb, en henvisning til de allierte styrkenes invasjon av Frankrike i 1944.\n\u2022 Det finnes ikke noe vitenskapelig grunnlag for p\u00e5standen om at Nasa \u00abvet\u00bb at mennesker ikke kan p\u00e5virke klimaet.\n\u2022 Etablert klimaforskning viser at solens aktivitet ikke kan forklare klimaendringene vi observerer i dag.\n\u2022 Nasa har publisert flere artikler der de avviser at solen kan forklare klimaendringene, samt artikler der de skriver uttrykkelig at klimaendringene skyldes menneskelig aktivitet.\n\u2022 Artikkelen fra Natural News er tilbakevist gjentatte ganger, og teorien nettstedet viser til er ikke uforenlig med at mennesker kan p\u00e5virke klimaet.\n\u2022 Nettstedet Natural News er kjent for \u00e5 spre konspirasjonsteorier, og har blant annet blitt utestengt fra Facebook.", "lang": "no"}