{"title": "La Spagna \u00absta aprendo adesso i porti\u00bb, come dice Di Maio?", "subtitle": "", "author": "pagellapolitica.it", "date": null, "vclaim_id": "vclaim-id-37187", "url": "https://pagellapolitica.it/dichiarazioni/8091/la-spagna-sta-aprendo-adesso-i-porti-come-dice-di-maio", "vclaim": "Durante una recente diretta Facebook, Luigi Di Maio (M5S) ha passato in rassegna l\u2019operato del governo Conte e ha affrontato la vicenda della nave \u201cDiciotti\u201d della Guardia Costiera Italiana (al tempo della dichiarazione attraccata al porto di Catania).\n\nIl ministro dello Sviluppo economico, del Lavoro e delle Politiche sociali ha dichiarato che i porti spagnoli possono considerarsi \u00abaperti\u00bb solo ora, mentre quelli italiani sono rimasti \u00abspalancati\u00bb per pi\u00f9 di cinque anni.\n\nL\u2019\u201capertura\u201d e la \u201cchiusura\u201d dei porti all\u2019arrivo di navi che trasportano migranti soccorsi nel Mediterraneo \u00e8 stata, negli ultimi mesi, un argomento su cui spesso i nostri politici si sono espressi (qui ne aveva parlato lo stesso Di Maio). La disponibilit\u00e0 da parte di uno Stato a consentire l\u2019attracco delle navi in un porto del proprio territorio \u00e8 un argomento particolarmente delicato e, in molti casi, gli esponenti politici utilizzano questa espressione senza che sia chiara la valenza metaforica o reale.\n\nInfatti, sia il diritto del mare sia la Costituzione italiana (art. 2) hanno tra i propri principi fondanti quello della solidariet\u00e0. Inoltre, convenzioni internazionali come, ad esempio, quella di Montego Bay (art. 98), seguono lo stesso principio, obbligando i comandanti delle navi a prestare assistenza a chiunque si trovi in mare in pericolo di vita, fornendo le prime cure e il trasferimento in un luogo sicuro. In questi casi, il porto dello Stato pi\u00f9 vicino ha l\u2019obbligo di accogliere la nave.\n\nLa Convenzione internazionale sulla ricerca e il salvataggio marittimo stilata ad Asburgo nel 1979 stabilisce che tutti gli Stati che hanno nel loro territorio una zona costiera devono assicurare un servizio di ricerca e salvataggio (la cosiddetta \u201czona SAR\u201d - ). La sigla identifica tutte le operazioni che hanno come obiettivo quello di salvare delle persone in difficolt\u00e0.\n\nIn base al principio della SAR, i mari del pianeta sono stati suddivisi in alcune macro-aree e sono nati centri di coordinamento dei soccorsi. Le linee guida sul trattamento delle persone soccorse in mare specificano che il governo responsabile per la regione SAR in cui avviene il recupero sia tenuto a fornire un luogo sicuro o ad assicurare che sia fornito altrove.\n\nSecondo i dati riportati dall'Unhcr e aggiornati al 26 agosto 2018, sono 33.377 i migranti che hanno raggiunto il territorio spagnolo nel corso di quest\u2019anno. Di questi, la grande maggioranza - 28.970 - sono arrivati via mare.\n\nIl numero \u00e8 in netto aumento, se guardiamo alle cifre degli ultimi anni. Nel 2017 il numero di migranti approdati sulle coste spagnole era stato pari a 22.103 unit\u00e0. Nel 2016 questo stesso dato era di soli 8.612 individui. I numeri degli anni precedenti sono ancora inferiori: l\u2019Unhcr riporta, infatti, un totale di 5.283 persone sbarcate in Spagna nel 2015 e di 4.632 nel 2014.\n\nParte dei flussi delle migrazioni irregolari che interessano i territori spagnoli avvengono via terra: si tratta di coloro che raggiungono le enclavi spagnole in Africa di Ceuta e Melilla. Al 26 agosto 2018 sono stati 4.407 gli individui che hanno raggunto irregolarmente queste aree. Durante l\u2019intero 2017 si erano contate 6.246 persone, in aumento rispetto all'anno precedente (5.932 unit\u00e0) ma in calo rispetto al 2015 (10.980 unit\u00e0). Nel 2014 il dato risultava in linea con quelli degli ultimi due anni e pari a 7.084 unit\u00e0.\n\n\n\nAl 28 agosto 2018, secondo i dati condivisi dall'Unhcr, sono 19.897 i migranti che hanno raggiunto il nostro Paese via mare: nei primi otto mesi dell\u2019anno, quindi, l\u2019Italia ha accolto meno migranti rispetto al Pease iberico.\n\nNel 2017, infatti, in Italia sono sbarcate 119.369 persone, in calo rispetto alle 181.436 del 2016 e alle cifre raggiunte nei due anni precedenti (rispettivamente 153.842 unit\u00e0 per il 2015 e 170.100 per il 2014).\n\nI dati evidenziano come l\u2019Italia abbia, negli ultimi cinque anni, accolto via mare un numero molto maggiore di migranti rispetto a quanto fatto dalla Spagna. Tra il 2014 e 2018 (fino al mese di agosto) possiamo stimare per il nostro Paese un totale di circa 644.000 individui. Nello stesso periodo il governo spagnolo ha accolto circa 70.000 migranti, poco pi\u00f9 di un decimo. Il numero sale a 103.600 - un sesto circa - se si contano anche i flussi migratori verso Ceuta e Melilla.\n\nQuesto squilibrio \u00e8 in parte dovuto alla posizione geografica dei due Paesi, oltre che ad approcci politici e diplomatici differenti. L\u2019Italia \u00e8, infatti, la principale meta di approdo per coloro che lasciano la Libia, territorio che, dal 2011, \u00e8 in una situazione di fortissima instabilit\u00e0. I flussi migratori che interessano la Spagna provengono, invece, soprattutto dal Marocco, realt\u00e0 politica pi\u00f9 stabile.\n\nPer quanto riguarda gli arrivi via mare, la Spagna ha stretto da anni alcuni accordi di cooperazione con alcuni Paesi dell\u2019Africa settentrionale (Marocco, Senegal e Mauritania) che hanno portato a \u201cesternalizzare\u201d il controllo delle frontiere. La Spagna ha infatti deciso di finanziare e, in parte, equipaggiare, gli Stati di transito, cos\u00ec che i migranti vengano qui trattenuti evitando le partenze e, di conseguenza, gli sbarchi sulle coste spagnole. Questi accordi hanno permesso ad esempio di interrompere, di fatto, la rotta migratoria via mare che dal Senegal raggiungeva le Isole Canarie.\n\nPer quanto riguarda il confine terrestre tra Ceuta e Melilla, territori spagnoli, e il Marocco, le misure adottate dal governo spagnolo sono state oggetto di critica da parte della Corte europea dei diritti dell\u2019uomo. Nel mirino \u00e8 l\u2019accusa di condurre azioni di polizia violente contro chi tenta di immigrare a Ceuta e Melilla: in diversi casi, chi riesce a scavalcare la rete di confine viene respinto in territorio marocchino con l\u2019uso della forza e senza alcun procedimento legale.\n\nIl (SIVE) \u00e8 un apparato di rilevazione, controllo e pattugliamento delle coste mediterranee e atlantiche. Grazie all\u2019elaborazione dei dati ricevuti dai radar delle navi che operano nelle acque in questione, i video delle stazioni lungo le coste e le tracce satellitari e aree, Madrid controlla il traffico marittimo che pu\u00f2 potenzialmente interessare le coste.\n\nQueste informazioni mostrano come il governo spagnolo abbia adottato una serie di misure per limitare l\u2019approdo di migranti via mare, anche senza arrivare alla \u201cchiusura\u201d dei porti - una misura di cui, di fatto, la Spagna non ha avuto bisogno negli ultimi anni, dato che le sue politiche hanno teso pi\u00f9 che altro a limitare gli arrivi.\n\nLuigi Di Maio ha recentemente affermato che la Spagna ha aperto solo ora i propri porti mentre quelli italiani sono rimasti \u201cspalancati\u201d per per pi\u00f9 di cinque anni.\n\nDi certo, tra il 2014 e il 2018 l\u2019Italia ha accolto molti pi\u00f9 migranti rispetto a quelli che hanno raggiunto i porti spagnoli: sono circa 644.000 le persone arrivate in Italia via mare rispetto alle 70.000 approdate in Spagna. Se, per\u00f2, facciamo riferimento al solo 2018, lo scenario cambia: la Spagna vede una netta crescita del numero di migranti sbarcati (20.970) tanto da superare le cifre italiane (19.897).\n\nDunque, si sta verificando in effetti il fenomeno pi\u00f9 generale a cui Luigi Di Maio sembra fare allusione - un aumento degli sbarchi in Spagna rispetto agli scorsi anni. Parlare di \u201capertura\u201d e \u201cchiusura\u201d dei porti \u00e8 per\u00f2 fuorviante. Infatti le diverse misure prese dal governo spagnolo negli ultimi anni per limitare il flusso di migranti irregolari si sono concentrate sul limitare le partenze e gli arrivi (come il sistema SIVE e gli accordi con i Paesi di transito), senza bisogno di negare le autorizzazioni a sbarcare nei porti spagnoli.", "lang": "it"}