{"title": "No, l'operazione Sophia non serviva a portare i \u00abclandestini in Italia\u00bb", "subtitle": "", "author": "pagellapolitica.it", "date": null, "vclaim_id": "vclaim-id-46652", "url": "https://pagellapolitica.it/dichiarazioni/8338/no-loperazione-sophia-non-serviva-a-portare-i-clandestini-in-italia", "vclaim": "\u00c8 vero che le navi militari dell\u2019operazione Sophia (a cui partecipavano 26 Stati Ue) portavano in Italia i migranti salvati in mare, ma questo dipendeva soprattutto dal diritto internazionale. Al massimo si pu\u00f2 sostenere che l\u2019Italia, tramite gli accordi che hanno portato alla nascita dell\u2019operazione Sophia negoziati dai governi a guida Pd, si sia fatta carico anche di una quota di migranti che altrimenti sarebbe spettata a Malta. Ma considerate le dimensioni dell\u2019isola, si tratta comunque di una quota molto ridotta.\n\nLo scopo principale della missione Sophia \u00e8 - o meglio, \u201cera\u201d finch\u00e9 c\u2019erano navi operative nel Mediterraneo - contrastare il traffico di esseri umani. Altri compiti erano poi l\u2019addestramento della Guardia costiera libica, il contrasto al traffico illegale di petrolio, l\u2019applicazione dell\u2019embargo sulle armi da e per la Libia. Non lo era invece il salvataggio e il trasporto dei migranti. Come detto, quello \u00e8 un obbligo di diritto internazionale.\n\nIl numero di migranti portati in Italia da navi dell\u2019operazione Sophia (meno di 50 mila in tutto) \u00e8 circa il 10 per cento del totale. Questo totale si \u00e8 ridotto drasticamente durante gli anni in cui \u00e8 stata effettivamente attiva l\u2019operazione: dai 180 mila del 2016 ai meno di 24 mila del 2018. Dunque la quantit\u00e0 di migranti che arrivavano in Italia dipendeva pi\u00f9 dal numero di partenze dalla Libia - poi ridotto grazie agli accordi siglati da Minniti nell\u2019estate del 2017 - che non dalla presenza delle navi dell\u2019operazione Sophia.", "lang": "it"}