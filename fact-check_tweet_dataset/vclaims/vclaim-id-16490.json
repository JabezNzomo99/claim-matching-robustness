{"title": "Nej, stort flertal i Folketinget har ikke tilladt 7,5 gange mere gift i dit drikkevand", "subtitle": "\"DF, SF, Socialdemokratiet, Venstre, Radikale Venstre, Konservative og Liberal Alliance har tilladt 7,5 gange mere spr\u00f8jtegift i drikkevandet.\"\n\nKilde: Opslag p\u00e5 facebooksiden Folketinget p\u00e5 overarbejde den 25. april 2017.", "author": "www.mm.dk", "date": "2019-06-03", "vclaim_id": "vclaim-id-16490", "url": "http://www.mm.dk/tjekdet/artikel/nej-stort-flertal-i-folketinget-har-ikke-tilladt-75-gange-mere-gift-i-dit-drikkevand#fact1", "vclaim": "Syv af Folketingets partier har aftalt, at det tilladte indhold af spr\u00f8jtegift i dit drikkevand nu m\u00e5 v\u00e6re 7,5 gange h\u00f8jere end hidtil, lyder det urov\u00e6kkende budskab i et facebookopslag, der er delt n\u00e6sten 9.000 gange. Og l\u00e6gger man kommentarer og reaktioner oveni, l\u00f8ber det op i over 11.000 interaktioner i alt.\n\nMen du beh\u00f8ver ikke frygte, at dit drikkevand fremover vil v\u00e6re fyldt med spr\u00f8jtegift. Opslaget er nemlig en vildledende udl\u00e6gning af pesticidstrategien 2017-2021, sl\u00e5r Hans-J\u00f8rgen Albrechtsen, professor i drikkevandsforurening ved Danmarks Tekniske Universitet (DTU), fast.\n\n\"Aftalen betyder, at drikkevandet kan komme til at indeholde h\u00f8jere koncentrationer af et nedbrydningsprodukt, som kommer fra et spr\u00f8jtemiddel. Men at kalde det et giftstof er at stramme den. Det er jo ikke pesticider (spr\u00f8jtegift, red.), der bliver tilladt mere af i drikkevandet,\" siger Hans-J\u00f8rgen Albrechtsen, professor p\u00e5 DTU Milj\u00f8 til TjekDet.\n\nOg i selve aftalen bliver det sl\u00e5et helt utvetydigt fast, at den nye gr\u00e6nse kun kan komme p\u00e5 tale for stoffer, der er ufarlige for mennesker og natur:\n\n\"Gr\u00e6nsev\u00e6rdien for nedbrydningsprodukter uden pesticideffekt kan s\u00e6ttes op fra 0,1 mikrogram/liter til 0,75 mikrogram/liter, hvis en konkret vurdering af stoffet viser, at der ikke er en sundhedseffekt eller milj\u00f8risiko,\" st\u00e5r der i aftalen.\n\nFacebookopslaget med den vildledende p\u00e5stand henviser til en artikel fra fagbladet Ingeni\u00f8ren med titlen \"Politikere tillader 7,5 gange flere kemi-rester i grundvandet\" som dokumentation.\n\nAf artiklen fremg\u00e5r det tydeligt, at gr\u00e6nsev\u00e6rdien kun h\u00e6ves, hvis de omtalte \"kemi-rester\" ikke udg\u00f8r en milj\u00f8risiko og ikke er sundhedsskadelige.\n\nDet er alts\u00e5 rigtigt nok, at de syv partier har vedtaget, at gr\u00e6nsen kan h\u00e6ves for rester fra spr\u00f8jtegift, men det g\u00e6lder udelukkende s\u00e5kaldte nedbrydningsprodukter uden pesticideffekt, der hverken er sundhedsskadelige eller p\u00e5virker milj\u00f8et negativt. De nye regler betyder ikke, at drikkevandet i din vandhane nu m\u00e5 indeholde mere spr\u00f8jtegift.\n\nMilj\u00f8styrelsen oplyser desuden, at det endnu ikke har v\u00e6ret relevant at h\u00e6ve de tilladte gr\u00e6nsev\u00e6rdier for nedbrydningsprodukter. Der er nemlig ingen producenter af pesticider, der har fors\u00f8gt at f\u00e5 \u00e6ndret gr\u00e6nsev\u00e6rdien for deres stof.\n\nDerfor er gr\u00e6nsev\u00e6rdien for pesticider og nedbrydningsprodukter i praksis stadig p\u00e5 0,1 mikrogram per liter drikkevand, hvilket ogs\u00e5 gjaldt f\u00f8r 2017 og er fastsat i drikkevandsbekendtg\u00f8relsen.\n\nMen kan det passe, at der er rester fra spr\u00f8jtegift, som ikke er sundhedsskadelige?\n\nJa, det kan det faktisk godt, forklarer Anders Risbjerg Johnsen, der er seniorforsker ved De Nationale Geologiske Unders\u00f8gelser for Danmark og Gr\u00f8nland (GEUS).\n\nDer er nemlig stor forskel p\u00e5 pesticider, som findes i spr\u00f8jtegift og nedbrydningsprodukter fra pesticiderne.\n\n\"Efter landm\u00e6ndene har spr\u00f8jtet deres marker, bliver pesticiderne (spr\u00f8jtegiften, red.) omdannet mikrobiologisk og kemisk i jorden, og bliver til nedbrydningsprodukter. Det er ofte nedbrydningsprodukterne vi finder i grundvandet. Nogle af disse nedbrydningsprodukter har ikke l\u00e6ngere pesticideffekt, og er derfor ikke l\u00e6ngere giftige for de organismer, pesticidet var rettet imod. Og det er alts\u00e5 for de stoffer, at gr\u00e6nsev\u00e6rdierne kan h\u00e6ves,\" siger han og forts\u00e6tter:\n\n\"Og som aftalen fastsl\u00e5r, s\u00e5 g\u00e6lder det kun, hvis nedbrydningsproduktet ikke har en sundhedseffekt eller milj\u00f8risiko.\"\n\nAnders Risbjerg Johnsen bakkes op af DTU-professor Hans-J\u00f8rgen Albrecthsen, der tilf\u00f8jer, at selv nedbrydningsstoffer, der ikke l\u00e6ngere er farlige, stadig stammer fra et spr\u00f8jtemiddel. Og det kan forvirre i debatten om gr\u00e6nsev\u00e6rdierne, hvis man ikke har for \u00f8je, at nedbrydningsstoffer er noget helt andet end den gift, som blev udledt til at begynde med.\n\n\"Det er virkelig en diskussion om ord, for spr\u00f8jtemidlet, som laves til at sl\u00e5 insekter eller ukrudt ihjel, kan nedbrydes til et andet molekyle i eller p\u00e5 vej til grundvandet. De \u00f8gede gr\u00e6nsev\u00e6rdier g\u00e6lder for stoffer, der ikke alene er nedbrudt til et andet stof end spr\u00f8jtemidlet, men heller ikke har den samme virkning, s\u00e5 der er jo ikke tale om et giftstof,\" siger Hans-J\u00f8rgen Albrechtsen.\n\nAnders Risbjerg Johnsen fra GEUS vurderer desuden, at gr\u00e6nsev\u00e6rdierne i nogle tilf\u00e6lde kunne v\u00e6re meget h\u00f8jere, uden at det ville have skadelige effekter. N\u00e5r man alligevel fasts\u00e6tter en lavere gr\u00e6nsev\u00e6rdi fra politisk h\u00e5nd, er det ud fra et forsigtighedsprincip.\n\n\"Indimellem f\u00e5r vi ny viden, der \u00e6ndrer p\u00e5 vurderingerne, og s\u00e5 kan det v\u00e6re godt ikke at have tilladt et nedbrydningsprodukt helt op til den sundhedsbaserede vurdering, hvis stoffet senere viser sig at v\u00e6re mere skadeligt end antaget,\" siger han.\n\nVi ville gerne have spurgt folkene bag facebooksiden Folketinget p\u00e5 overarbejde, hvorfor de deler et budskab, der fejlagtigt h\u00e6nger syv af Folketingets partier ud. Men de er ikke vendt tilbage p\u00e5 vores henvendelser.", "lang": "da"}