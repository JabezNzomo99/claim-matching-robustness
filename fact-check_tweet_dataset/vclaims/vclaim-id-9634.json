{"title": "Feil \u00e5 p\u00e5st\u00e5 at norske hjelpeorganisasjoner i Syria vil ikke redegj\u00f8re for hvem som mottar skattepenger, eller hva de blir brukt til", "subtitle": "I en artikkel p\u00e5 nettstedet \u00abThe Herland Report\u00bb fremsettes flere p\u00e5stander om norske hjelpeorganisasjoner i Syria.", "author": "www.faktisk.no", "date": null, "vclaim_id": "vclaim-id-9634", "url": "https://www.faktisk.no/faktasjekker/GRG/feil-a-pasta-at-norske-hjelpeorganisasjoner-i-syria-vil-ikke-redegjore-for-hvem-som-mottar-skattepen", "vclaim": "Eva Thomassen er sosiolog og titulerer seg selv som \u00abpedagogisk psykologisk r\u00e5dgiver\u00bb. Men f\u00f8rst og fremst har hun markert seg i offentligheten som en engasjert Syria-debattant. I Morgenbladet og i Klassekampen har hun gjentatte ganger tatt til orde for at Vesten m\u00e5 oppheve sanksjonene mot regimet til Syrias president Bashar al-Assad. Tvert imot mener hun Norge m\u00e5 gj\u00f8re som Russland, og st\u00f8tte opp under regimet til Assad. Hennes p\u00e5stander om krigf\u00f8ringen i Syria er utdypet i en rekke artikler publisert p\u00e5 de alternative nyhetsnettstedene Steigan.no og The Herland Report.\n\nHun skriver blant annet at norske hjelpeorganisasjoner samarbeider med al-Qaida og \u00abandre terror-organisasjoner\u00bb.\n\nP\u00e5 \u00abThe Herland Report\u00bb har Thomassen ogs\u00e5 skrevet en artikkel p\u00e5 engelsk, der hun blant annet hevder at alle norske hjelpeorganisasjoner, bortsett fra R\u00f8de kors, er i Syria ulovlig, og at organisasjonene smugler pengene inn i det krigsherjede landet. Hun skriver:\n\nDet er s\u00e6rlig den f\u00f8lgende p\u00e5standen vi skal se n\u00e6rmere p\u00e5 her (oversatt til norsk):\n\nEr det slik at hjelpeorganisasjonene ikke redegj\u00f8r, eller \u00f8nsker \u00e5 redegj\u00f8re for hva norske skattepenger blir brukt til?\n\nVi har tatt kontakt med b\u00e5de Eva Thomassen og \u00abThe Herland Report\u00bb for \u00e5 be om dokumentasjon for p\u00e5standene, men de har ikke besvart henvendelsene.\n\nF\u00f8rst litt om norsk bistand til Syria. I 2016 ble det bevilget litt over \u00e9n milliard kroner til Syria. En detaljert oversikt over hvordan denne st\u00f8tten er fordelt viser at disse ikke-statlige organisasjonene fikk mest penger:\n\nP\u00e5standen i \u00abThe Herland Report\u00bb retter seg ikke mot R\u00f8de kors, siden de jobber i Syria i samr\u00e5d med Assad-regjeringen. Thomassen mener de andre organisasjonene b\u00f8r gj\u00f8re som R\u00f8de Kors, og forholde seg til regjeringen og ikke til de hun kaller \u00abterrorister\u00bb.\n\nDerimot omtales \u00abLeger uten grenser\u00bb sammen med organisasjonene som angivelig ikke vil redegj\u00f8re for bruken av norske skattepenger. Men Leger uten grenser har ikke mottatt penger fra den norske staten til sitt arbeid i Syria. Kommunikasjonsr\u00e5dgiver Jonas H\u00e5gensen sier det slik.\n\nFor de organisasjonene som mottar norske skattepenger, og som blir anklaget i for ikke \u00e5 vite, eller ville si, hva pengene g\u00e5r til, blir da sp\u00f8rsm\u00e5let: Hva g\u00e5r pengene de f\u00e5r fra det norske utenriksdepartementet faktisk til?\n\nNedenfor g\u00e5r vi gjennom pengebruken til de bistandsorganisasjonene som det blir stilt sp\u00f8rsm\u00e5l om i artikkelen. Det er lenket til en rekke rapporter og i mange tilfeller er stedsnavn og navn p\u00e5 personer og organisasjoner sladdet.\n\nI krigens teater hagler det med beskyldinger om hvem som st\u00e5r i ledtog med hvem, og bare det \u00e5 f\u00e5 rettet slike beskyldninger mot seg kan sette hjelpearbeidere i livsfare. Sladdingen er derfor gjennomf\u00f8rt av organisasjonene selv for \u00e5 beskytte de menneskene som selv risikerer livet ved \u00e5 bist\u00e5 med hjelpearbeid.\n\nUtenriksdepartementet forholder seg selvsagt til usladdete versjoner, og Faktisk.no har ogs\u00e5 usladdete versjoner av de fleste dokumentene.\n\nFlyktninghjelpens totale budsjett for 2016 i Syria var p\u00e5 168 millioner kroner. Av disse kom 115 millioner fra det norske statsbudsjettet. De skriver i \u00e5rsrapporten (side 65) at de jobber i Damaskus og i Hassakeh.\n\nOg if\u00f8lge organisasjonens detaljerte rapportering til UD gikk pengene til:\n\nI sluttrapporten til UD beskriver de i detalj, hva de \u00f8nsker \u00e5 oppn\u00e5, hva de har gjort for \u00e5 oppn\u00e5 dette og hva som er blitt resultatet. I rapporten vi lenker til her er enkelte stedsnavn sladdet av Flyktningehjelpen for \u00e5 ivareta sikkerheten til de som jobber i felt. Faktisk.no har sett den usladdede versjonen av rapporten.\n\nFor 2017 har Flyktninghjelpen levert et budsjett p\u00e5 90 millioner kroner, som de har f\u00e5tt innvilget. I tillegg f\u00e5r de \u00e5tte millioner kroner som er siste utbetaling p\u00e5 en bevilgning som ble gitt i fjor.\n\nRedd Barna jobber med \u00e5 legge til rette for at barn i det krigsherjede landet fortsatt kan g\u00e5 p\u00e5 skole og ha tilgang til helsehjelp. I tillegg jobber de for m\u00f8dres helse. Til dette arbeidet fikk de i 2016 64 millioner kroner og for 2017 er de lovet 60 millioner kroner.\n\nI sommer leverte de en sluttrapport til UD der de redegj\u00f8r for hvordan de har brukt 50 millioner kroner p\u00e5 en rekke forskjellige utdanningstiltak. I den versjonen av rapporten som det er lenket til her, er stedsnavn og navn p\u00e5 samarbeidende organisasjoner slettet. Redd barna rapporterer ogs\u00e5 detaljert om de enkelte prosjektene. Deres st\u00f8rste prosjekt handler om trygg skolegang for barn.\n\nRapportene er skrevet for internt bruk i bransjen, og inneholder blant annet avsnitt som dette:\n\nKodeliste som forklarer forkortelsene finner du her.\n\nUansett om rapporten er vanskelig tilgjengelig viser den hvordan Redd Barna rapporterer til UD om bruken av de bevilgede pengene.\n\nDet aller meste av det Kirkens N\u00f8dhjelp (KN) gj\u00f8r i Syria handler om \u00e5 sikre rent vann og akseptable sanit\u00e6re forhold. If\u00f8lge KNs egen rapport, har de ved utgangen av juni i \u00e5r s\u00f8rget for rent vann til 834 727 personer inne i Syria.\n\nKN har ikke levert sluttrapport p\u00e5 dette prosjektet enn\u00e5. Bevilgningen p\u00e5 38,5 millioner kroner gikk fram til 30. september i \u00e5r.\n\nNorsk Folkehjelp driver et prosjekt fire forskjellige steder i Syria, der form\u00e5let er \u00e5 ivareta og bygge opp nye buskap av husdyr, vaksinasjon av sauer, samt \u00e5 legge til rette for sm\u00e5skalalandbruk, som kj\u00f8kkenhager. Den norske staten bidro i 2016 med 16 millioner kroner til dette, og det er bevilget 15 millioner kroner for 2017. Til sammen fikk Folkehjelpa 27 millioner kroner til arbeid i Syria i 2016.\n\nI en midlertidig rapport fra 2016 beskriver de samarbeidet med fire lokale organisasjoner. 40 prosent av husstandene som mottar st\u00f8tte er med i et program der de bruker et mobilbasert system for \u00e5 kartlegge hvordan hjelpen kommer fram. De samarbeider med danske kirkens n\u00f8dhjelp om revisjon av sine syriske samarbeidspartnere. For Norsk folkehjelps del er det den internasjonale revisjonsgiganten Ernst & Young som st\u00e5r for revisjonen.\n\nDe skriver ogs\u00e5 om hvordan tilbaketrekningene til IS gj\u00f8r at Folkehjelpen n\u00e5 kan jobbe i stadig flere omr\u00e5der. Samtidig har de m\u00e5ttet trekke seg unna n\u00e5r al-Qaida-tilknyttede HTS har rykket fram.\n\nDa UD fikk den midlertidige rapporten p\u00e5 bordet stilte de seks oppf\u00f8lgingssp\u00f8rsm\u00e5l b\u00e5de om pengebruken og om hvor Folkehjelpen jobbet. De hadde skrevet at de trakk seg helt ut av omr\u00e5der som HTS kontrollerer og UD ville gjerne ha noen eksempler p\u00e5 hvordan de hadde h\u00e5ndtert dette.\n\nI svaret beskriver de blant annet hvordan de i ett tilfelle endret p\u00e5 et skogplantingsprosjekt for kvinner og i stedet opprettet et sy- og strikke-prosjekt p\u00e5 grunn av en militant gruppes innrykk. I et annet tilfelle flyttet et hvetedyrkingsprosjekt fra et omr\u00e5de til et annet, p\u00e5 grunn av blant annet HTS-n\u00e6rv\u00e6r i omr\u00e5det.\n\nDen medisinske hjelpeorganisasjonen Norwac fikk i 2016 rundt 27 millioner kroner til sine prosjekter i Syria. De gir st\u00f8tte til sykehus og s\u00e6rklinikker i form av tilreisende medisinsk personell, utstyr, materiell og l\u00f8nn til lokalt helsepersonell. If\u00f8lge sin egen \u00e5rsrapport for 2016 samarbeider de med fire lokale organisasjoner.\n\nI et brev til UD fra januar i \u00e5r beskriver de virksomheten og sikkerhetssituasjonen i flere av byene de jobber i. De ber blant annet UD om lov til \u00e5 flytte penger fra ambulansedrift i \u00d8st-Aleppo til drift av 13 ambulanser i byene Ariha, Sarakep og Maaret Mesreen.\n\nDe \u00f8nsker ogs\u00e5 \u00e5 flytte p\u00e5 penger som er til overs etter etablering av en blodbank, samt \u00e5 flytte p\u00e5 et initiativ for \u00e5 lage et produksjonssenter for medisinsk oksygen.\n\nI mai 2016 slapp Norad en evaluering av den norske bistanden til Syria. En konklusjon er at bistanden i stor grad er basert p\u00e5 tillit til organisasjoner som myndighetene har forholdt seg til lenge.\n\nMen der krigen herjer, er kontroll med b\u00e5de penger og prosjektenes effekter vanskelig. I rapporten st\u00e5r det:\n\nDen overordnede konklusjonen i rapporten er at Norge bidrar med mye god hjelp til Syria, men det p\u00e5pekes ogs\u00e5 at norsk tillit og respekt for partnere gj\u00f8r at vi krever mindre dokumentasjon og rapportering enn vi kunne gjort.\n\nI artikkelen p\u00e5 \u00abThe Herland Report\u00bb gis det inntrykk av at IS og al-Qaida er de dominerende kreftene i den syriske motstanden. Thomassen skriver:\n\nLeger uten grenser, som for\u00f8vrig ikke mottar statlig st\u00f8tte, har pr\u00f8vd \u00e5 svare p\u00e5 p\u00e5standene om samarbeid med IS og al-Qaida. I Klassekampen skriver programsjef Kyrre Lind:\n\nOrganisasjonen trakk seg helt ut av omr\u00e5der IS kontrollerer da fire internasjonale medarbeidere ble bortf\u00f8rt.\n\nDet etterlatte inntrykket av artikkelen i \u00abThe Herland Report\u00bb er at terrorgruppene IS og al-Qaida er paraplyorganisasjoner i den syriske motstandskampen, og at de andre motstandsgruppene som kjemper mot Assad st\u00e5r i ledtog med disse. Men den syriske motstanden er langt bredere og mye mer sammensatt.\n\nDet sier professor Knut Vik\u00f8r ved Universitetet i Bergen. Han viser til at vi noe forenklet kan gruppere den arabiske motstanden slik:\n\u2022 IS, Den islamske stat, som ikke er alliert med noen.\n\u2022 HTS er en sammenslutning dominert av tidligere Nusra-fronten. Formelt har de n\u00e5 brutt med al-Qaida, selv om mange tror det fortsatt er forbindelser der.\n\u2022 Salafister er en samlebetegnelse p\u00e5 islamistiske oppr\u00f8rere i opposisjon til IS, og der de viktigste ogs\u00e5 har v\u00e6rt i krig med HTS i den senere tid.\n\u2022 Frie syriske h\u00e6r, er en sammenslutning av sekul\u00e6re og moderate islamister som har f\u00e5tt st\u00f8tte fra Vesten.\n\nI tillegg kjemper kurdiske styrker, med st\u00f8tte fra vesten. Deres m\u00e5l er ikke \u00e5 styrte Assad, men \u00e5 etablere omr\u00e5der under kurdisk kontroll. Vik\u00f8r sier:\n\nThomassen p\u00e5st\u00e5r i artikkelen sin at det ikke er villighet blant norske hjelpeorganisasjoner til \u00e5 fortelle hvordan de bruker pengene de f\u00e5r fra den norske staten til \u00e5 jobbe i Syria.\n\nMen denne gjennomgangen viser at organisasjonene rapporterer detaljert til UD om pengebruken, b\u00e5de n\u00e5r midlene blir tildelt, underveis ved eventuelle endringer og i sluttrapporter etter at prosjektperioden er over.\n\nDet er en viss tilbakeholdenhet med \u00e5 rapportere offentlig om n\u00f8yaktig hvor de jobber og hvem de samarbeider med. Denne tilbakeholdenheten skyldes sikkerhetssituasjonen i Syria. Hjelpeorganisasjonenes medarbeidere balanserer daglig hensynet mellom \u00e5 f\u00e5 arbeidet utf\u00f8rt og det \u00e5 provosere minst mulig i et voldelig milj\u00f8 preget av mistenksomhet og konspirasjonsteorier.\n\nMen til UD rapporterer organisasjonene detaljert om hvor og med hvem de jobber. Faktisk.no har sett denne dokumentasjonen usladdet. Det er derfor ikke dekning for \u00e5 si at hjelpeorganisasjonene ikke vil redegj\u00f8re for hvem som mottar st\u00f8tte. Dokumentasjonen det er lenket til her viser tydelige eksempler p\u00e5 hvordan det rapporteres.\n\nSamtidig er mye uoversiktlig i en krigssituasjon som den i Syria. Hvis man i det hele tatt vil hjelpe et slikt sted, er det ikke mulig \u00e5 etablere et kontrollregime som garantier at penger ikke brukes til noe annet enn det de er bevilget for. Misbruk av penger kan selvsagt skje.\n\nI artikkelen skapes det et inntrykk av at norske penger, bevisst eller ubevisst, ender opp hos terrorgruppene IS og al-Qaida. UDs detaljerte sp\u00f8rsm\u00e5l til Norsk folkehjelp, er ett eksempel p\u00e5 at det er bevissthet for \u00e5 hindre at st\u00f8tte ender opp i hendene til grupper med tilknytning til al-Qaida.\n\nEva Thomassen og \u00abThe Herland Report\u00bb stiller bare en rekke sp\u00f8rsm\u00e5l. De har p\u00e5 ingen m\u00e5te dokumentert at norske penger g\u00e5r til al-Qaida eller IS.", "lang": "no"}