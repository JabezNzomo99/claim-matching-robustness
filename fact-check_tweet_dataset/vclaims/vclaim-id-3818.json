{"title": "Sbarchi, sbarchi e ancora sbarchi: i numeri negli anni", "subtitle": "", "author": "pagellapolitica.it", "date": null, "vclaim_id": "vclaim-id-3818", "url": "https://pagellapolitica.it/dichiarazioni/7040/sbarchi-sbarchi-e-ancora-sbarchi-i-numeri-negli-anni", "vclaim": "Roberto Maroni, attuale governatore della Regione Lombardia, \u00e8 stato l'ultimo ministro dell'Interno degli esecutivi a guida Berlusconi. Dal 2008 al 2011, infatti, a capo del Viminale c'era il politico della Lega Nord e in quel periodo il numero degli sbarchi sulle coste italiane era notevolmente inferiore all'attuale, come abbiamo ricostruito nel grafico sottostante:\n\nI dati presi in esame mettono insieme i numeri pubblicati dal Ministero dell'Interno, la Fondazione Ismu e l'Unhcr. Di conseguenza la dichiarazione di Salvini \u00e8 corretta: il 2008 ha rappresentato l'anno pi\u00f9 alto del governo Berlusconi IV, con poco pi\u00f9 di 62 mila sbarchi (per la precisione 62.692). Numero molto pi\u00f9 basso (meno della met\u00e0) del dato registrato nel 2015, periodo in cui \u00e8 stata raggiunta quota 153.600.\n\nOvviamente questi numeri esulano da un'analisi pi\u00f9 completa della questione, che considera il periodo particolare che stiamo vivendo e che vede l'esplodere di una serie di conflitti e emergenze regionali che hanno notevolmente contribuito alla crescita del fenomeno migratorio.\n\nMatteo Salvini cita giustamente sia il dato pi\u00f9 alto registrato quando Maroni era a capo del Ministero dell'Interno, sia il numero si sbarchi registrati durante il 2015. Nessuno toglie un bel \"Vero\" al leader della Lega Nord.\n\nP.S.: per ulteriori spunti di riflessione \u00e8 interessante analizzare il dato degli sbarchi con quello dell'immigrazione. Come ha certificato l'Istat, pi\u00f9 o meno nello stesso periodo di tempo (2007-2014), le immigrazioni (cio\u00e8 le iscrizioni dall'estero) sono calate di 249 mila unit\u00e0 (-47,3%). Questo per sottolineare che se da un lato gli sbarchi aumentano, diminuiscono gli immigrati.", "lang": "it"}