{"title": "Davvero gli immigrati che non pagano contributi ricevono un miliardo di pensioni sociali?", "subtitle": "Tanto sarebbe, secondo Salvini, il costo degli anziani arrivati in Italia con i ricongiungimenti familiari", "author": "www.agi.it", "date": "2018-07-25T07:37+0200", "vclaim_id": "vclaim-id-5439", "url": "https://www.agi.it/fact-checking/immigrati_pensioni_sociali_contributi_salvini-4196463/news/2018-07-25/", "vclaim": "Salvini ha citato questa spesa tra gli \u201csprechi evidenti\u201d che vorrebbe tagliare. Ma la cifra fornita da Salvini \u00e8 sicuramente esagerata. Vediamo perch\u00e9.\n\nLa pensione sociale, o pi\u00f9 precisamente l\u2019\u201cassegno sociale\u201d come \u00e8 chiamato dal 1996, \u00e8 destinato ai residenti in Italia, italiani o stranieri, che si trovano in particolari condizioni d\u2019et\u00e0 e di difficolt\u00e0 economica.\n\nI requisiti sono un\u2019et\u00e0 minima di 66 anni e 7 mesi e un reddito inferiore a determinate soglie fissate ogni anno dalla legge. Non solo: bisogna dimostrare una residenza effettiva, stabile e continuativa per almeno dieci anni nel territorio italiano. Chi trascorre pi\u00f9 di 30 giorni all\u2019anno all\u2019estero perde il diritto alla prestazione.\n\nNon tutti gli stranieri, dunque: e proprio le condizioni per avere il permesso di soggiorno di lungo periodo, come vedremo, mettono in dubbio le premesse di Salvini. Per ottenere quel tipo di permesso, infatti, il cittadino straniero deve aver avuto un permesso di soggiorno valido da almeno cinque anni e deve dimostrare la disponibilit\u00e0 di un reddito minimo non inferiore all\u2019assegno sociale annuo.\n\nInsomma: \u00e8 impossibile ottenere, in partenza, il permesso di soggiorno di lungo periodo se si ha un reddito troppo basso. Il cittadino straniero potrebbe per\u00f2 ricevere l\u2019assegno sociale se, dopo cinque anni (minimo) di reddito pi\u00f9 alto e dopo dieci anni di residenza ininterrotta, il suo reddito cadesse sotto la soglia prevista dalla legge.\n\nAbbiamo chiesto all\u2019Inps quanti siano gli stranieri che ricevono l\u2019assegno sociale, che non hanno mai versato contributi e che sono presenti in Italia grazie al ricongiungimento familiare. Non abbiamo ancora avuto risposta e non possiamo quindi essere certi che l\u2019istituto nazionale di previdenza abbia dati aggregati secondo questi criteri.\n\nPerch\u00e9 Salvini abbia ragione, infatti, si dovrebbero verificare alcune condizioni: tutti i 155 mila stranieri over 66 dovrebbero essere molto poveri, ed esserlo diventati dopo rispetto a quando avevano ottenuto il permesso di soggiorno di lungo periodo (che \u00e8 uno dei requisiti per l\u2019assegno sociale, ma per ottenerlo bisogna avere un reddito non bassissimo). In secondo luogo, dovrebbero essere tutti residenti in Italia, senza interruzioni, da dieci anni o pi\u00f9 (altrimenti non hanno diritto all\u2019assegno).\n\nIn assenza di un numero preciso sul numero di stranieri che sono in Italia grazie al ricongiungimento familiare, che non hanno mai versato contributi e che hanno diritto a un assegno sociale \u2013 abbiamo visto i requisiti di et\u00e0, povert\u00e0 e residenza ininterrotta \u2013 possiamo comunque dire che il numero fornito da Salvini \u00e8 poco realistico.", "lang": "it"}