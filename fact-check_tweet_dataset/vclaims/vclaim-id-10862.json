{"title": "\u00c8 vero o no che i migranti 'economici' restano automaticamente in Italia?", "subtitle": "Abbiamo verificato le affermazioni della Cinquestelle\u00a0Laura Ferrara sul Regolamento di Dublino", "author": "www.agi.it", "date": null, "vclaim_id": "vclaim-id-10862", "url": "https://www.agi.it/fact-checking/migranti_regolamento_dublino_movimento_5_stelle-3131472/news/2017-11-18/", "vclaim": "Il 16 novembre il Parlamento europeo ha approvato il mandato negoziale al Consiglio sulla riforma del sistema d\u2019asilo dell\u2019UE, il cosiddetto \u201cRegolamento di Dublino\u201d. Ci sono stati 390 voti in favore, 175 voti contrari e 44 astensioni. Hanno votato a favore gli eurodeputati italiani di sinistra, centrosinistra e centrodestra. Si sono astenuti quelli della Lega Nord e hanno votato contro quelli del M5S. Immediate sono scoppiate le polemiche politiche.\n\nDifeso da diversi esponenti del Pd, come ad esempio il ministro dell\u2019Agricoltura Maurizio Martina, il mandato negoziale \u00e8 stato attaccato duramente dal M5S-Europa per bocca di Laura Ferrara, secondo cui: \"La riforma del regolamento di Dublino \u00e8 una gabbia, perch\u00e9 obbliga tutti i migranti economici a restare in Italia. Dunque l'Italia si ritrover\u00e0 da sola a gestire tutti i migranti economici senza l'aiuto e la solidariet\u00e0 di tutti gli altri Paesi dell'Unione europea\u201d.\n\nSi tratta di un\u2019affermazione sbagliata. Non \u00e8 vero che la riforma obblighi l\u2019Italia a gestire tutti i migranti economici arrivati. E non \u00e8 vero che non riceva l\u2019aiuto e la solidariet\u00e0 della Ue e degli altri Stati.\n\nPer prima cosa, precisiamo che il Parlamento europeo ha dato un mandato negoziale al Consiglio, l\u2019organo della Ue dove sono rappresentati i singoli Stati membri (di solito da ministri o da capi di governo), per rivedere il Regolamento di Dublino. Non ha legiferato sul punto.\n\nIl sistema attualmente in vigore prevede (art. 13) che il richiedente asilo veda la sua domanda esaminata dallo Stato di primo approdo, salvo casi eccezionali (ha familiari che hanno ottenuto l\u2019asilo, o che ne hanno fatto richiesta, in altro Stato; ha un permesso di soggiorno valido, o scaduto da poco, concesso da un altro Stato, etc.).\n\nQuesto sistema, da quando i flussi migratori si sono gonfiati negli ultimi anni, ha scaricato sui Paesi di confine \u2013 in particolare Grecia e Italia \u2013 quasi interamente l\u2019onere della gestione del fenomeno.\n\nAdesso il Parlamento propone di adottare un nuovo sistema. In base ad esso il richiedente asilo, registrato e identificato al momento dello sbarco dal Paese di approdo, vedr\u00e0 poi la sua domanda esaminata dal Paese con cui ha un legame familiare (presenza di fratelli, sorelle, genitori etc.) o comunque significativo (vi ha studiato, precedenti ingressi etc.).\n\nSe non ha tali legami, il richiedente vedr\u00e0 esaminata la sua domanda da uno (a sua scelta) tra i quattro Stati della Ue che al momento avranno in carico la percentuale pi\u00f9 piccola di richiedenti asilo in relazione alla loro \u201cgiusta quota\u201d (quest\u2019ultima verr\u00e0 stabilita in base a popolazione e Pil dei vari Stati).\n\nNon \u00e8 vero, come afferma invece il Movimento 5 Stelle, che il nuovo sistema obblighi l\u2019Italia a gestire tutti i \u201cmigranti economici\u201d che qui arrivano. Per \u201cmigranti economici\u201d si intende solitamente quei migranti che non hanno diritto alla protezione garantita dagli accordi internazionali, e che hanno lasciato il proprio Paese per cause che non abbiano a che fare con persecuzioni, guerre, discriminazioni o pericolo per la propria vita: come appunto le ragioni economiche.\n\nPer stabilire chi siano gli appartenenti a questa categoria, e con l\u2019obiettivo dichiarato di evitare di lasciare sulle spalle dei Paesi di confine (Italia in testa) un carico di lavoro comunque eccessivo, il Parlamento propone di istituire un \u201cfiltro attentamente calibrato\u201d. Sar\u00e0 il Consiglio a stabilire i dettagli della proposta, su cui al momento non ci si pu\u00f2 esprimere n\u00e9 in un senso n\u00e9 nell\u2019altro.\n\nInoltre, ai Paesi di primo ingresso \u2013 nelle intenzioni del Parlamento europeo \u2013 verrebbe concesso un \u201csupporto addizionale della Ue\u201d per gestire questi richiedenti. \u201cAddizionale\u201d, perch\u00e9 il Parlamento propone gi\u00e0 in generale che la prima fase di identificazione e registrazione del migrante richiedente asilo \u2013 che ovviamente si svolge nel Paese di primo arrivo \u2013 sia integralmente finanziata dal budget dell\u2019Unione europea, e che la gestione dei trasferimenti dei migranti nei vari Stati membri avvenga sotto la responsabilit\u00e0 dell\u2019Agenzia per l\u2019Asilo dell\u2019Unione europea (UEAA).\n\nStiamo parlando di un \u201cmandato negoziale\u201d dato dal Parlamento europeo al Consiglio: il contenuto \u00e8 dunque generico e non vincolante, e tutto potrebbe ancora cambiare nel corso della trattativa tra Stati membri.\n\nAll\u2019Italia, se Paese di primo approdo, resterebbe l\u2019onere dei primi accertamenti (identificazione e registrazione), ma sarebbe assistita e finanziata in questo dall\u2019Unione europea.", "lang": "it"}