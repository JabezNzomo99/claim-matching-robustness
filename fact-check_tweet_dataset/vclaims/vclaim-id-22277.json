{"title": "Ogni 6 mesi di reclusione, sconto di pena di 45 giorni? Cosa bisogna sapere", "subtitle": "Giorgia Meloni, candidato premier per Fratelli d'Italia, ha parlato di automatismo. Abbiamo verificato", "author": "www.agi.it", "date": "2018-02-13T18:00+0100", "vclaim_id": "vclaim-id-22277", "url": "https://www.agi.it/fact-checking/giorgia_meloni_sconto_di_pena_giustizia_fratelli_italia-3484799/news/2018-02-13/", "vclaim": "Ospite del forum Ansa-Facebook Giorgia Meloni, leader di Fratelli d'Italia, lo scorso 12 febbraio ha dichiarato: \u201cNoi ormai abbiamo uno sconto di pena automatico di 45 giorni ogni sei mesi di reclusione\u201d.\n\nLa legge sull\u2019Ordinamento penitenziario (L. 354 del 26 luglio 1975) prevede (art. 54) che \u201cAl condannato a pena detentiva che ha dato prova di partecipazione all\u2019opera di rieducazione \u00e8 concessa, quale riconoscimento di tale partecipazione, e ai fini del suo pi\u00f9 efficace reinserimento nella societ\u00e0, una detrazione di quarantacinque giorni per ogni singolo semestre di pena scontata\u201d.\n\nCome si desume dal testo di legge \u00e8 necessario che il condannato abbia dato prova di partecipare all\u2019opera di rieducazione, cio\u00e8 che abbia tenuto una buona condotta, perch\u00e9 possa accedere allo sconto di pena. Non solo, per ottenere lo sconto di pena (\u201cliberazione anticipata\u201d) serve un\u2019apposita richiesta (\u201cistanza\u201d) presentata per iscritto dal detenuto o dal suo difensore.\n\n\u00c8 evidente, secondo la dottrina, il carattere premiale e incentivante della norma, che mira a indurre la popolazione carceraria a una condotta cooperativa e non turbolenta. Se lo sconto di pena fosse automatico si perderebbe la ragione stessa della norma.", "lang": "it"}