{"title": "Di Battista, l'emigrazione e le similitudini", "subtitle": "", "author": "pagellapolitica.it", "date": null, "vclaim_id": "vclaim-id-16761", "url": "https://pagellapolitica.it/dichiarazioni/7574/di-battista-lemigrazione-e-le-similitudini", "vclaim": ", Alessandro Di Battista ha parlato anche di emigrazione. Il deputato pentastellato ha citato una statistica: l\u2019anno scorso 104mila persone, soprattutto giovani, avrebbero lasciato il nostro Paese. Per spiegare l\u2019entit\u00e0 del fenomeno, il parlamentare ha rapportato il numero degli emigrati a quello degli abitanti delle citt\u00e0 di Vicenza o di Siracusa. Vediamo come se la cava in demografia e in geografia.\n\n104mila nell\u2019ultimo anno, secondo Di Battista. Il numero potrebbe fare riferimento al Rapporto Italiani nel Mondo 2016 realizzato dalla Fondazione Migrantes (organo pastorale della Cei), uscito agli inizi di ottobre e di cui molti giornali hanno dato notizia. Secondo lo studio, 107.529 italiani si sono trasferiti all\u2019estero tra gennaio e dicembre 2015, soprattutto i ragazzi tra i 18 e i 34 anni (36,7 per cento). Di Battista dunque ha fatto una giusta osservazione sulle classi di et\u00e0 e si \u00e8 molto avvicinato al totale esatto degli emigrati del 2015. Inoltre il deputato Cinque Stelle ha utilizzato l'espressione \u201cogni anno\u201d, come se quella fosse la cifra standard da un po\u2019 di tempo a questa parte. Guardando ai dati Istat, aggiornati al 2014, il numero di cancellazioni anagrafiche per trasferimento di residenza all\u2019estero \u00e8 aumentato nel tempo, e dal 2012 ha superato le centomila unit\u00e0, come riportato nel grafico.\n\nVolendo fare un bilancio tra chi arriva e chi va, il saldo migratorio con l\u2019estero mantiene il segno pi\u00f9. Questo indicatore Istat rappresenta \u201cla differenza tra il numero degli iscritti per trasferimento di residenza dall\u2019estero e il numero dei cancellati per trasferimento di residenza all\u2019estero\u201d. In parole povere, il numero delle persone arrivate in Italia supera quello delle persone che si sono trasferite all\u2019estero, anche se negli ultimi cinque anni \u00e8 diminuito progressivamente*.\n\nPer dare un\u2019idea della portata del flusso migratorio, Di Battista ha paragonato la somma delle persone partite dall'Italia all\u2019insieme degli abitanti di Vicenza o di Siracusa. Tuttavia, stando ai dati Istat aggiornati al primo gennaio 2016, la popolazione delle due citt\u00e0 non \u00e8 pari a 104mila persone: la citt\u00e0 veneta conta 112.953 residenti, quella siciliana 122.291. La similitudine ha una sua fondatezza, ma non \u00e8 precisa al cento per cento**.\n\nIl deputato del Movimento Cinque Stelle Alessandro Di Battista nel corso della puntata della trasmissione ha detto che l\u2019anno scorso sono emigrate circa 104mila persone. Se si riferisse all\u2019ultimo rapporto della Fondazione Migrantes, la cifra sarebbe quasi corretta, inferiore di 3mila unit\u00e0 a quella effettiva. Tuttavia, bisogna aggiungere, il saldo migratorio \u00e8 complessivamente positivo . Inoltre, Di Battista ha dimenticato qualche migliaio di persone anche quando ha accostato il numero degli espatriati a quello degli abitanti di Vicenza o della Sicilia, rispettivamente 112.953 e 122.291. C\u2019eri quasi.", "lang": "it"}