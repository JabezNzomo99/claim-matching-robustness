{"title": "No, non ci sono 120 miliardi \u00abnei cassetti\u00bb, come dice Renzi", "subtitle": "", "author": "pagellapolitica.it", "date": null, "vclaim_id": "vclaim-id-40300", "url": "https://pagellapolitica.it/dichiarazioni/8452/no-non-ci-sono-120-miliardi-nei-cassetti-come-dice-renzi", "vclaim": "In parole semplici, il messaggio che passa \u00e8 che effettivamente ci siano nelle disponibilit\u00e0 dello Stato italiano 120 miliardi di euro da spendere in strade e ferrovie, scuole e ospedali, che sono stati \u201cbloccati\u201d negli ultimi anni. Insomma, le risorse non sarebbero un problema: basterebbe solo sbloccarle.\n\nNon sono ancora noti i dettagli della proposta \u201cItalia Shock!\u201d, che come ha promesso lo stesso Renzi nell\u2019evento di Torino saranno presentati il 15 gennaio 2020, dopo una \u00abgrande campagna di ascolto\u00bb che dovrebbe coinvolgere i ministeri, gli enti locali, le associazioni di categoria e gli investitori internazionali.\n\nOltre 74 miliardi di euro riguarderebbero, secondo Italia Viva, \u00abopere stradali e ferroviarie bloccate in Italia\u00bb, mentre 7 miliardi di euro sono gli investimenti per porti (3 miliardi) e aeroporti (4 miliardi). Oltre 6 miliardi di euro fanno invece riferimento ai investimenti per le periferie e le citt\u00e0.\n\nA questi si aggiungono \u00ab25,9 miliardi gi\u00e0 oggi disponibili e non spesi sul dissesto idrogeologico\u00bb, e 5 miliardi di euro \u2013 in tre anni \u2013 per ospedali (3 miliardi) e scuole (2 miliardi). La sesta categoria di spesa riguarda poi 2 miliardi di euro in investimenti non spesi in cultura e turismo.\n\nIn realt\u00e0, il problema principale della dichiarazione di Renzi non sono i numeri in s\u00e9, ma la loro natura. Come vedremo, i miliardi in questione non sono \u00abdenari che ci sono gi\u00e0\u00bb, come dice l\u2019ex presidente del Consiglio, ma stanziamenti, un termine che fa riferimento a qualcosa di ben preciso, e non a soldi nei \u201ccassetti\u201d.\n\n\u00abDi soldi stanziati per i prossimi anni ce ne sono anche pi\u00f9 di 120 miliardi, per\u00f2 la prima cosa da chiarire \u00e8 che sono su un orizzonte pluriennale, anche ventennale\u00bb, ha spiegato a Pagella Politica Claudio Virno, esperto in valutazione degli investimenti pubblici e in passato consulente del governo italiano in materia di spending review.\n\n\u00abFra le risorse stanziate nel bilancio dello Stato a livello pluriennale e le risorse presumibili che vengono come fondi strutturali europei, potrebbero esserci anche cifre pi\u00f9 alte. Ma non \u00e8 quello il problema, perch\u00e9 non si sta parlando di soldi messi da parte: dire che 120 miliardi sono gi\u00e0 nei \u201ccassetti\u201d \u00e8 del tutto irrealistico\u00bb.\n\nIl punto principale da capire \u00e8 che Renzi sta parlando di stanziamenti, e non di risorse gi\u00e0 a disposizione dello Stato.\n\n\u00abOmettere di specificare che \u201cstanziare\u201d \u00e8 cosa diversa da \u201cfinanziare\u201d significa fornire un racconto di una realt\u00e0 che non c\u2019\u00e8\u00bb, ha scritto il 21 novembre 2019 su Veronica De Romanis, esperta in politiche economiche europee e in passato docente all\u2019Universit\u00e0 Luiss di Roma.\n\n\u00abUna cosa sono gli stanziamenti, un\u2019altra cosa sono le somme di cassa messe davvero a disposizione per realizzare le opere, che sono in genere un quinto o anche meno degli stanziamenti annuali, visto l\u2019andamento degli investimenti degli ultimi anni\u00bb, ha sottolineato Virno.\n\n\u00abLo stanziamento non \u00e8 un impegno vincolante a pagare una determinata cifra, perch\u00e9 pu\u00f2 sempre essere modificato negli anni successivi, cosa che avviene spesso: la storia ci dice che in genere i fondi stanziati, per esempio per infrastrutture, sono stati poi utilizzati per altre destinazioni. L\u2019impegno vero e proprio a spendere da parte dello Stato arriva quando si iniziano le gare d\u2019appalto e le procedure per la realizzazione dell\u2019opera, con i vari decreti ministeriali che provvedono a impegnarsi a pagare determinate somme, che devono essere poi pagate nei tempi previsti. Ma anche questi impegni non vengono sempre rispettati\u00bb.\n\nVirno ha commentato: \u00abNegli ultimi 30-40 anni, abbiamo avuto una ventina di casi di piani straordinari con grandi dimensioni finanziarie: nessuno di questi piani ha mai portato a nulla. Sono stati tutti un fallimento\u00bb.\n\n\u00abChiariamo questa cosa: \u201cI fondi ci sono\u201d vuol dire che ci sono stati stanziamenti in passato [...], ma non \u00e8 che si sono gi\u00e0 presi a prestito dei soldi e i soldi sono l\u00ec in cassaforte e si spendono\u00bb, ha spiegato (min. 9:50) l\u2019economista Carlo Cottarelli il 13 novembre 2019, ospite a Circo Massimo su Radio Capital. \u00abCos\u00ec si pensa che si spendano soldi che gi\u00e0 stanno nel debito pubblico. Sono d\u2019accordissimo nel fare gli investimenti pubblici, per\u00f2 esiste un vincolo di bilancio che se fai tanti investimenti pubblici magari ti devi dare una regolata sulla spesa corrente\u00bb.\n\nCome ha spiegato un approfondimento di aprile 2019 dell\u2019Osservatorio conti pubblici italiani dell\u2019Universit\u00e0 Cattolica, diretto dallo stesso Cottarelli, fintanto che non vengono utilizzati, gli stanziamenti non incidono su debito e deficit pubblici \u2013 quindi, di fatto, non esistono se non nell\u2019ottica della programmazione. L\u2019inclusione nei conti dello Stato, nel deficit e nel debito, avviene quando iniziano gli effettivi pagamenti dell\u2019opera e il motivo \u00e8 che lo Stato ha trovato le coperture \u2013 magari emettendo titoli pubblici \u2013 per far fronte effettivamente a quel pagamento.\n\n\u00abFacciamo un esempio concreto: per il 2032 ci sono delle risorse stanziate, ma le risorse del 2032 le puoi spendere, bene che vada, in quell\u2019anno\u00bb, ha spiegato Virno. \u00abSe si fossero potute spendere oggi, si sarebbero messe nel bilancio di quest\u2019anno. Non \u00e8 stato fatto cos\u00ec, perch\u00e9 altrimenti si va a colpire il debito o il deficit\u00bb. Ci\u00f2 avrebbe conseguenze, ad esempio, nel rispetto dei vincoli europei di bilancio.\n\n\u00abIl problema principale non sono tanto le procedure burocratiche che bloccano la spesa in investimenti, ma la capacit\u00e0 stessa di spesa, che ha le sue origini nella capacit\u00e0 di programmazione: l\u2019amministrazione funziona male per fare progetti di qualit\u00e0, e quando ce la fa, ci impiega tempi lunghissimi\u00bb, ha sottolineato Virno.\n\n\u00abIl governo italiano ha pi\u00f9 volte chiesto la flessibilit\u00e0 di bilancio proprio esclusivamente sugli investimenti. Quando l\u2019ha ottenuta, sono stati casi fallimentari, nel senso che non si \u00e8 riusciti a spendere neanche met\u00e0 della cifra che si era chiesta in flessibilit\u00e0. Puoi anche chiedere pi\u00f9 flessibilit\u00e0 e fare pi\u00f9 deficit, ma se poi non sai spendere i soldi questo deficit non si realizza\u00bb.\n\nNegli ultimi giorni, il leader di Italia Viva Matteo Renzi sta promuovendo \u201cItalia Shock!\u201d, un piano triennale di investimenti per un valore di 120 miliardi di euro, cifra che secondo l\u2019ex presidente del Consiglio sarebbe ferma nei \u00abcassetti\u00bb dello Stato. Il messaggio veicolato da Renzi \u00e8 per\u00f2 fuorviante.\n\nAl di l\u00e0 della cifra citata in s\u00e9, il problema \u00e8 che questi miliardi di euro fanno riferimento a stanziamenti fatti negli anni, e non a risorse vere e proprie gi\u00e0 a disposizione dello Stato.\n\nIn sostanza, non si sta parlando di soldi messi da parte, per esempio gi\u00e0 presi a prestito: l\u2019impegno vero e proprio da pagare avviene con l\u2019inizio della realizzazione di un\u2019opera, ed \u00e8 in quel momento che lo Stato raccoglie le risorse per far fronte alla spesa prevista. Questo per\u00f2 comporta, oltre alla questione delle coperture, il problema di intaccare debito e deficit pubblici, assumendo che effettivamente si riescano poi a spendere i soldi impegnati.\n\nInsomma, \u00e8 vero che in Italia esiste un problema di trasformare in realt\u00e0 gli investimenti previsti con i vari stanziamenti fatti negli anni, ma non \u00e8 vero che ci sono decine di miliardi di euro gi\u00e0 a disposizione dello Stato, pronti per essere spesi. In conclusione, Renzi si merita un \u201cPinocchio andante\u201d.", "lang": "it"}