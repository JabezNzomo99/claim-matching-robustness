{"title": "Nie, kandydat Koalicji Obywatelskiej nie czyta\u0142 w Lesznie z promptera", "subtitle": "W sieci pojawi\u0142y si\u0119 twierdzenia, \u017ce podczas debaty w Lesznie na nieca\u0142y tydzie\u0144 przed drug\u0105 tur\u0105 wybor\u00f3w Rafa\u0142 Trzaskowski czyta\u0142 z promptera, czyli urz\u0105dzenia wy\u015bwietlaj\u0105cego wcze\u015bniej zapisany tekst. Na dow\u00f3d opublikowano zdj\u0119cia kandydata Koalicji Obywatelskiej zerkaj\u0105cego na stoj\u0105cy opodal niego monitor. To nieprawda, Trzaskowski nie czyta\u0142 z promptera tylko zerka\u0142 na", "author": "sprawdzam.afp.com", "date": "2020-07-09T15:49:56+02:00", "vclaim_id": "vclaim-id-49879", "url": "https://sprawdzam.afp.com/nie-kandydat-koalicji-obywatelskiej-nie-czytal-w-lesznie-z-promptera", "vclaim": "Nie, kandydat Koalicji Obywatelskiej nie czyta\u0142 w Lesznie z promptera\n\nW sieci pojawi\u0142y si\u0119 twierdzenia, \u017ce podczas debaty w Lesznie na nieca\u0142y tydzie\u0144 przed drug\u0105 tur\u0105 wybor\u00f3w Rafa\u0142 Trzaskowski czyta\u0142 z promptera, czyli urz\u0105dzenia wy\u015bwietlaj\u0105cego wcze\u015bniej zapisany tekst. Na dow\u00f3d opublikowano zdj\u0119cia kandydata Koalicji Obywatelskiej zerkaj\u0105cego na stoj\u0105cy opodal niego monitor. To nieprawda, Trzaskowski nie czyta\u0142 z promptera tylko zerka\u0142 na ekran z podgl\u0105dem czasu.\n\nNa sze\u015b\u0107 dni przed druga tur\u0105 wybor\u00f3w prezydenckich, w poniedzia\u0142ek 6 lipca, walcz\u0105cy o prezydentur\u0119 Rafa\u0142 Trzaskowski z Koalicji Obywatelskiej i popierany przez PiS Andrzej Duda wzi\u0119li udzia\u0142 w spotkaniach z dziennikarzami. Pierwszy w ramach Areny Prezydenckiej w Lesznie, drugi, w debacie TVP w Ko\u0144skich. W sieci pojawi\u0142y si\u0119 oskar\u017cenia, \u017ce kandydat opozycji korzysta\u0142 z promptera.\n\n- Tak Trzaskowski na swojej debacie odpowiada na pytania. Odpowiedzi ma na \u017cywo przesy\u0142ane jak wida\u0107 pod strza\u0142k\u0105 - czytamy w po\u015bcie opublikowanym w poniedzia\u0142ek 6 lipca. Post ze zdj\u0119ciem ma blisko 600 reakcji na Facebooku, 1 tys. komentarzy i 3,7 tys. udost\u0119pnie\u0144. Zdj\u0119cie by\u0142o r\u00f3wnie\u017c udost\u0119pniane na Twitterze.\n\nNa zdj\u0119ciu wida\u0107 Rafa\u0142a Trzaskowskiego zerkaj\u0105cego z m\u00f3wnicy na ustawiony na pod\u0142odze monitor. \u017b\u00f3\u0142t\u0105 strza\u0142k\u0105 oznaczono monitor, kt\u00f3ry rzekomo mia\u0142 mu s\u0142u\u017cy\u0107 jako prompter.\n\nIdentyczne zdj\u0119cia ukaza\u0142y si\u0119 na otwartej grupie \u201ePolska - Najwa\u017cniejsze informacje\u201d. W po\u015bcie internautka pyta: I kto tu korzysta z promptera?\n\nW innym po\u015bcie opublikowanym w \u015brod\u0119 8 lipca na stronie \u201eCodziennik Narodowy\u201d czytamy: Trzaskowski nawet na pytania korzysta z tekstu, ciekawe pytania, zaprzyja\u017anione media przygotowa\u0142y wcze\u015bniej. \u201eUstawka\u201d.\n\nOskar\u017cenia Trzaskowskiego o korzystanie z promptera w Lesznie pojawi\u0142y si\u0119 te\u017c w formie grafiki. Sugeruje to te\u017c w swoim artykule tygodnik \u201ewPolityce\u201d.\n\nInformacja o prompterze jest nieprawdziwa. Zdementowa\u0142y j\u0105 zar\u00f3wno sztab wyborczy Rafa\u0142a Trzaskowskiego, redakcja \u201eTelewizji Leszno\u201d prowadz\u0105ca debat\u0119, a tak\u017ce dziennikarze, kt\u00f3rzy w niej wzi\u0119li udzia\u0142.\n\n- Prezydent Warszawy na widocznym ekranie mia\u0142 podgl\u0105d czasu, jaki pozosta\u0142 mu do ko\u0144ca wypowiedzi - czytamy w mailu skierowanym do AFP 9 lipca ze sztabu wyborczego Rafa\u0142a Trzaskowskiego.\n\nMonika Kaczmarek dziennikarka \u201eTelewizji Leszno\u201d\n\n wsp\u00f3\u0142prowadz\u0105ca debat\u0119 t\u0142umaczy AFP: - Przed scen\u0105 na pod\u0142odze by\u0142y ustawione dwa monitory. Oba pokazywa\u0142y licznik czasu. Ekran ustawiony po lewej r\u0119ce Trzaskowskiego, by\u0142 odwr\u00f3cony sko\u015bnie do niego i pokazywa\u0142 czas jaki kandydat mia\u0142 na ka\u017cd\u0105 odpowied\u017a, czyli dwie minuty. Za\u015b monitor po jego prawej stronie, by\u0142 odwr\u00f3cony w stron\u0119 dziennikarza pytaj\u0105cego i wy\u015bwietla\u0142 czas na postawienie pytania, czyli 30 sekund. Kandydat mia\u0142 2 minuty na odpowied\u017a. Czas odpowiedzi wy\u015bwietla\u0142 si\u0119 najpierw na zielono a na trzydzie\u015bci sekund przed ko\u0144cem, na czerwono.\n\nDziennikarz Rzeczpospolitej Micha\u0142 Kolanko, jeden z dwudziestu dziennikarzy zadaj\u0105cych pytania, potwierdzi\u0142: - W czasie trwania ca\u0142ej debaty na monitorze wy\u015bwietla\u0142 si\u0119 jedynie czas na odpowied\u017a.\n\nWida\u0107 to na jednym ze zdj\u0119\u0107, kt\u00f3re dziennikarz zrobi\u0142 ze swego miejsca znajduj\u0105cego si\u0119 w centrum widowni, co pozwala\u0142o mu widzie\u0107 monitor. Na udost\u0119pnionym AFP zdj\u0119ciu wida\u0107 zielone cyfry na ekranie z podgl\u0105dem czasu debaty. Zaznaczyli\u015bmy to na zdj\u0119ciu poni\u017cej czerwonym k\u00f3\u0142kiem.\n\nWida\u0107 to te\u017c doskonale na r\u00f3\u017cnych nagraniach z debaty, m.in. na kanale YouTube tu i na Facebooku.\n\nJu\u017c w 5:15 minucie nagrania na YouTube widzimy ten sam monitor okre\u015blony w po\u015bcie jako prompter. W przeciwie\u0144stwie do zdj\u0119cia gdzie widoczne by\u0142y jedynie plecy monitora, tutaj widzimy go od strony ekranu. Pojawia si\u0119 na nim podgl\u0105d czasu. Nota bene, ten sam czas widzieli widzowie w g\u00f3rnej, prawej cz\u0119\u015bci swoich ekran\u00f3w w czasie debaty.\n\nCzym jest prompter lub inaczej m\u00f3wi\u0105c teleprompter? - Ekran promptera jest montowany w pozycji poziomej przed obiektywem kamery, na wysoko\u015bci oczu. Wytwarzany przez niego obraz jest odbijany przez lustra weneckie umieszczone na osi optycznej kamery. Osoba czytaj\u0105ca tekst z promptera mo\u017ce patrze\u0107 wprost w obiektyw, co daje z\u0142udzenie naturalnego m\u00f3wienia z pami\u0119ci - czytamy w definicji Wikipedii.\n\nW \u017cadnym wypadku ekran promptera nie m\u00f3g\u0142 by\u0107 zamontowany przed jedyn\u0105 kamer\u0105, kt\u00f3ra rejestrowa\u0142a Rafa\u0142a Trzaskowskiego w czasie ca\u0142ej debaty. Ta kamera by\u0142a zas\u0142oni\u0119ta kotar\u0105 zza kt\u00f3rej wystawa\u0142 jedynie obiektyw. Wida\u0107 go dobrze w nagraniu na Facebooku w 6:30 minucie i na poni\u017cszym zrzucie ekranu.\n\n- Zreszt\u0105 prowadz\u0105cy patrzyli do tej samej kamery. Nie by\u0142o na niej zamontowanego \u017cadnego promptera - dodaje Monika Kaczmarek z \u201eTelewizji Leszno\u201d.", "lang": "pl"}