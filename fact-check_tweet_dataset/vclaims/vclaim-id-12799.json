{"title": "Pernille Vermund har ret: Halvdelen af alle indsatte har udenlandsk baggrund", "subtitle": "\"Hver fjerde indsatte i de danske f\u00e6ngsler er udenlandsk statsborger. Knap halvdelen har udenlandsk baggrund.\"\n\nKilde: Pernille Vermund, formand for Nye Borgerlige, i \u00e5rsm\u00f8detale for partiets medlemmer d. 27. oktober.", "author": "www.mm.dk", "date": "2018-11-20", "vclaim_id": "vclaim-id-12799", "url": "http://www.mm.dk/tjekdet/artikel/pernille-vermund-har-ret-halvdelen-af-alle-indsatte-har-udenlandsk-baggrund#fact1", "vclaim": "L\u00f8rdag den 27. oktober var flere hundrede medlemmer af partiet Nye Borgerlige samlet til \u00e5rsm\u00f8de i Vejle. I centrum stod partiformand Pernille Vermund, og i sin tale lagde hun is\u00e6r v\u00e6gt p\u00e5, at udl\u00e6ndinge og indvandrere fylder for meget i kriminalitetsstatistikkerne.\n\n\"Hver fjerde indsatte i de danske f\u00e6ngsler er udenlandsk statsborger. Knap halvdelen har udenlandsk baggrund,\" sagde hun.\n\nTalen har f\u00e5et en l\u00e6ser til at sp\u00f8rge TjekDet, om det virkelig kan v\u00e6re rigtigt?\n\nOg svaret er ja. Pernille Vermunds tal er gode nok, viser et svar fra Kriminalforsorgen, der st\u00e5r for at bure de kriminelle forsvarligt inde. Tre ud af fire indsatte i danske f\u00e6ngsler er danske statsborgere.\n\nOg dem, der har udenlandsk baggrund - alts\u00e5 blandt andet indvandrere og efterkommere - udg\u00f8r n\u00e6sten halvdelen af alle indsatte.\n\n\"Vi kan henvise til rapporten \u2019Etnicitet og Statsborgerskabs 2017\u2019, hvor det fremg\u00e5r, at 72,2 procent af de indsatte i danske f\u00e6ngsler og arresthuse har dansk statsborgerskab,\" oplyser Kriminalforsorgen i en mail til TjekDet.\n\nSvaret fra Kriminalforsorgen bakker ogs\u00e5 op om Pernille Vermunds andet udsagn, nemlig at personer med dansk oprindelse udg\u00f8r lidt over halvdelen af de indsatte \u2013 og dermed udg\u00f8r personer med udenlandsk oprindelse lidt under halvdelen.\n\n\"Fra samme rapport fremg\u00e5r det, at 56,5 procent er af dansk oprindelse,\" skriver myndigheden i mailen.\n\nMen Pernille Vermund kunne m\u00e5ske godt have nuanceret billedet af kriminaliteten blandt indvandrere en smule, mener Lars H\u00f8jsgaard Andersen, der er seniorforsker ved Rockwool Fonden og is\u00e6r forsker i kriminalitet.\n\n\"De her tal siger jo kun noget om fordelingen mellem dem, der sidder bag tremmer. Det mest interessante er i virkeligheden at holde tallene op imod, hvor store befolkningsgrupperne er,\" siger han.\n\nDet g\u00f8r Pernille Vermund da ogs\u00e5 i sin tale. Her s\u00e6tter hun nemlig tal p\u00e5, hvor meget mere voldskriminalitet m\u00e6nd fra Somalia og Syrien bliver d\u00f8mt for sammenlignet med alle m\u00e6nd i alderen 15 til 79 \u00e5r.\n\n\"I r\u00e5 tal er andelen af efterkommere fra Syrien, som i 2016 fik en dom for voldskriminalitet, 11 gange h\u00f8jere end for gennemsnittet af alle m\u00e6nd (i Danmark, red.). For efterkommere fra Somalia er andelen 15 gange h\u00f8jere end gennemsnittet,\" lyder budskabet fra Nye Borgerliges formand.\n\n\"Det er ogs\u00e5 rigtig nok,\" siger Lars H\u00f8jsgaard Andersen. De tal fremg\u00e5r af publikationen Indvandrere i Danmark 2017, som Danmarks Statistik st\u00e5r bag.\n\nL\u00c6S OGS\u00c5: S\u00e5 mange flygtninge og indvandrere kom til Danmark i 2017\n\nSl\u00e5r man op i den rapport, kan man l\u00e6se, at 0,2 procent af alle m\u00e6nd i Danmark er blevet d\u00f8mt for voldskriminalitet (tabel 6.14, s. 111). For m\u00e6nd fra Syrien og Somalia er det tal henholdsvis 2,3 og 3 procent, alts\u00e5 11 og 15 gange h\u00f8jere.\n\nDe tal lyder voldsomme. Men samtidig er det jo langt hovedparten af begge befolkningsgrupper, der ikke bliver d\u00f8mt for vold.\n\n\"Vi taler om, at tre ud af 100 somaliere har f\u00e5et en dom for voldskriminalitet i 2016. Det er rigtigt mange gange flere end de 0,2 procent af alle m\u00e6nd. Men vi taler stadig om, at 97 procent af mandlige, somaliske efterkommere ikke har f\u00e5et en voldsdom det \u00e5r,\" siger Lars H\u00f8jsgaard Andersen, der samtidig understreger, at der ikke er noget faktuelt forkert i Pernille Vermunds brug af tallene.\n\nAt langt hovedparten af m\u00e6ndene ikke er d\u00f8mt for vold, fremg\u00e5r faktisk ogs\u00e5 af den rapport, som tallene optr\u00e6der i. Lige under tabellen st\u00e5r f\u00f8lgende:\n\n\"Men selv om andelen er s\u00e5 mange gange h\u00f8jere, er det samtidig langt hovedparten af m\u00e6ndene, der ikke har f\u00e5et en dom for vold i l\u00f8bet af \u00e5ret.\"\n\nOg Danmarks Statistik skriver faktisk ogs\u00e5, at tallene ikke b\u00f8r st\u00e5 alene.\n\nHvis man vil have et \"nuanceret billede af en befolkningsgruppes kriminalitet kan [det] s\u00e5ledes ikke gives alene ved de standardiserede kriminalitetsindeks, men b\u00f8r ogs\u00e5 inddrage niveauet af gruppens kriminalitet,\" st\u00e5r der i rapporten.\n\n\"Somaliske efterkommere er jo en gruppe, som er meget ung, og langt st\u00f8rstedelen af kriminaliteten i hele verden bliver beg\u00e5et af unge m\u00e6nd. S\u00e5dan er det ogs\u00e5 blandt etniske danskere. Der er ikke s\u00e6rligt mange efterkommere i Danmark, der er 50 \u00e5r. Det betyder, at du alene p\u00e5 grund af den aldersm\u00e6ssige forskel p\u00e5 grupperne, vil have en meget h\u00f8jere voldskriminalitet blandt somaliske efterkommere,\" siger han.\n\nL\u00c6S OGS\u00c5: Nej, en ny aftale mellem EU og afrikanske lande legaliserer ikke masseindvandring\n\nDet viser sig, at Danmarks Statistik faktisk har udregnet, hvad alderssammens\u00e6tningen for de somaliske efterkommere betyder for, hvor ofte de beg\u00e5r voldskriminalitet.\n\nHer kan man se (tabel 6.13), at somaliske efterkommere \u2018kun\u2019 bliver d\u00f8mt for voldskriminalitet 7,7 gange s\u00e5 hyppigt som alle m\u00e6nd, n\u00e5r der korrigeres for alderssammens\u00e6tningen i gruppen. Det vil sige, at hvis de somaliske efterkommere havde haft samme aldersfordeling, som alle m\u00e6nd i Danmark, ville de ikke have v\u00e6ret 15 gange s\u00e5 kriminelle, men 'blot' 7,7 gange s\u00e5 kriminelle.\n\n\"Det er jo stadig et h\u00f8jt tal, men dog langt fra de 15 gange h\u00f8jere,\" siger Lars H\u00f8jsgaard Andersen.\n\nI sin tale fort\u00e6ller Pernille Vermund ogs\u00e5, at \"de mange sm\u00e5 historier om daglige voldt\u00e6gter, overfald og r\u00f8verier beg\u00e5et af mellem\u00f8stlige m\u00e6nd kan man l\u00e6se om i lokalaviserne. Det er dagligdag. Det er ikke nogen nyhed, at unge piger bliver voldtaget af mellem\u00f8stlige m\u00e6nd.\"\n\nVi konsulterer igen Danmarks Statistik for at finde ud af, om den kriminalitet, Pernille Vermund beretter om, virkelig er dagligdag. Her viser det sig, at antallet af personer med ikke-vestlig baggrund, der bliver d\u00f8mt for voldskriminalitet siden \u00e5r 2000 har svinget mellem 1.000 og 1.500 om \u00e5ret.\n\n\"Det er jo flere sager, end der er dage om \u00e5ret,\" siger Lars H\u00f8jsgaard Andersen.\n\nSl\u00e5r man antallet af voldt\u00e6gter, overfald og r\u00f8verier sammen, er der alts\u00e5 grundlag for at tale om daglige begivenheder, men der er alligevel grund til at nuancere udsagnet, mener han.\n\nKigger vi for eksempel alene p\u00e5 sager om voldt\u00e6gter beg\u00e5et af ikke-vestlige indvandrere og efterkommere, s\u00e5 taler vi ikke l\u00e6ngere om noget, der sker hver dag.\n\n\"Hvis du ser p\u00e5 antallet af ikke-vestlige indvandrere og efterkommere, der er d\u00f8mt for voldt\u00e6gt, ligger tallet p\u00e5 mellem 12 og 28 om \u00e5ret fra 2002 og frem til 2016,\" sl\u00e5r han fast, men dog med en vished om, at statistikkerne ikke n\u00f8dvendigvis giver et fuldst\u00e6ndig sandf\u00e6rdigt billede af antallet af beg\u00e5ede voldt\u00e6gter. Der kan sagtens v\u00e6re flere.\n\n\"Der er selvf\u00f8lgelig voldt\u00e6gtssager, der ikke bringes til dom, og sager, der ikke anmeldes, men der skal v\u00e6re tale om mange sager hvert \u00e5r, f\u00f8r der decideret kan v\u00e6re tale om et hverdagsf\u00e6nomen.\"\n\nPernille Vermund forts\u00e6tter sin tale med at udfordre antagelsen om, at kriminaliteten er faldende. Statistikkerne viser et andet billede, mener hun.\n\n\"Kriminaliteten er faldende, siger de \u2013 imens Danmarks Statistik udsender nye tal, der viser, at antallet af anmeldte voldt\u00e6gter, trusler og voldsforbrydelser er h\u00f8jere end nogensinde m\u00e5lt f\u00f8r.\"\n\nOgs\u00e5 her kan vi godt finde tal, der bakker op p\u00e5 Nye Borgerlige-formanden. Antallet af anmeldelser om voldt\u00e6gt, trusler og voldsforbrydelser er ganske rigtigt de h\u00f8jeste i den periode fra 1995 til 2017, som Danmarks Statistiks aktuelle opg\u00f8relse d\u00e6kker.\n\nDele af stigningen skyldes dog \u2013 sandsynligvis \u2013 \u00e6ndringer i, hvordan man registrerer anmeldelser af voldt\u00e6gter og voldsforbrydelser, oplyser Danmarks Statistik p\u00e5 sin hjemmeside.\n\n\"Hvis man kun ser p\u00e5 antal anmeldelser, s\u00e5 er det korrekt, at tallet stiger,\" siger Lars H\u00f8jsgaard Andersen.\n\nMen det er ikke n\u00f8dvendigvis det mest pr\u00e6cise billede af virkeligheden, forklarer han.\n\n\"En anmeldelse kan jo afspejle rigtig mange ting. Den afspejler naturligvis, at der er sket et eller andet. Men en udvikling i antallet af anmeldelser over tid, afspejler ikke n\u00f8dvendigvis, at der sker mere kriminalitet,\" siger Lars H\u00f8jsgaard Andersen og henviser til Justitsministeriets Offerunders\u00f8gelse.\n\nOfferunders\u00f8gelsen belyser, hvor stor en andel af befolkningen, der har oplevet at v\u00e6re udsat for kriminalitet af forskellig art. Unders\u00f8gelsens konklusion er baseret p\u00e5 svar fra et repr\u00e6sentativt udsnit af befolkning p\u00e5 omkring 12.000 mennesker. Fordi unders\u00f8gelsen er baseret p\u00e5 befolkningens oplevelse af at v\u00e6re udsat for kriminalitet, kan tallene godt adskille sig fra politiets eller Danmarks Statistiks tal, der bygger p\u00e5 konkrete anmeldelser, tiltaler eller domme.\n\nL\u00c6S OGS\u00c5: I dag er det ikke kun 'superindvandrere', der er en \u00f8konomisk gevinst for samfundet\n\nOfferunders\u00f8gelsen er finansieret af Det Kriminalpr\u00e6ventive R\u00e5d, Justitsministeriet og Rigspolitiet og er gennemf\u00f8rt i et samarbejde med K\u00f8benhavns Universitet.\n\nUnders\u00f8gelsen er blevet lavet hvert \u00e5r fra 2005 og frem til 2017. Af tallene fremg\u00e5r det, at man ikke kan tale om, at der sker en generel stigning i antallet af ofre for vold. Det stigende antal anmeldelser for vold, som Pernille Vermund henviser til, er alts\u00e5 ikke n\u00f8dvendigvis et udtryk for en reel stigning i omfanget af vold i samfundet, lyder vurderingen fra Lars H\u00f8jsgaard Andersen.\n\nDet kan nemlig skyldes, at danskerne i h\u00f8jere grad anmelder det, n\u00e5r de har v\u00e6ret udsat for kriminalitet.\n\n\"Offerunders\u00f8gelsen viser, at andelen af danskere, der har v\u00e6ret udsat for vold, har v\u00e6ret ret konstant de seneste \u00e5r. Fra 2005 til 2017 svinger det mellem 1,3 og 2 procent af befolkningen. S\u00e5 m\u00e5ske er der tale om, at tilb\u00f8jeligheden til at anmelde til politiet er steget.\"\n\nAt kriminaliteten ikke er p\u00e5 himmelflugt bekr\u00e6ftes af endnu en statistik. Man kan nemlig se, at andelen af personer, der som 18-\u00e5rige var d\u00f8mt efter straffeloven er v\u00e6sentligt lavere for \u00e5rgang 1997 end for personer f\u00f8dt i 1987. Det g\u00e6lder b\u00e5de danskere og ikke-vestlige indvandrere og efterkommere.\n\n\"Faldet for m\u00e6nd med dansk oprindelse er p\u00e5 cirka 50 procent. Men der er ogs\u00e5 et fald p\u00e5 50 procent blandt de ikke-vestlige indvandrere og 38 procent for efterkommere. Det er alts\u00e5 et massivt fald. Der er ikke umiddelbart tale om en samfundsproblematik, som er ved at spr\u00e6nge i luften i h\u00e6nderne p\u00e5 os, snarere ser det ud, som om det g\u00e5r i en rigtig god retning,\" siger Lars H\u00f8jsgaard Andersen.\n\nSelvom udviklingen alts\u00e5 g\u00e5r i den rigtige retning, er indvandrere og efterkommere fortsat markant mere tilb\u00f8jelige til at beg\u00e5 kriminalitet, siger Lars H\u00f8jsgaard Andersen.\n\n\"Tallene er h\u00f8jere. Selv n\u00e5r man korrigerer for socio\u00f8konomisk baggrund og alder, er det h\u00f8jere tal, n\u00e5r vi ser p\u00e5 andelen, der bliver d\u00f8mt for vold. Det er et problem, vi som samfund bliver n\u00f8dt til at forholde os til. Men karakteren og omfanget af problemet skal vi passe p\u00e5 med ikke at g\u00f8re for stort. Hvis man kigger p\u00e5 kriminaliteten, der bliver beg\u00e5et ude i samfundet, er det for mig som forsker sv\u00e6rt at se, hvorfor man ikke skulle fort\u00e6lle en positiv historie, n\u00e5r den er s\u00e5 markant,\" siger han.\n\nDanmarks Statistik har for TjekDet l\u00e6st denne artikel og bekr\u00e6fter, at deres tal er brugt korrekt.\n\n\u00d6zlem Cekic, der har siddet i Folketinget for SF, har tidligere i \u00e5r beskyldt Pernille Vermund for at turnere rundt med fake news, da hun brugte nogle lignende tal for kriminaliteten blandt indvandrere. Men ogs\u00e5 dengang var Pernille Vermunds tal faktuelt korrekte, viste faktatjekket, du kan l\u00e6se ved at klikke her.\n\nL\u00c6S OGS\u00c5: \"Kriminaliteten bliver v\u00e6rre og v\u00e6rre! - Nej den g\u00f8r ikke! - Jo den g\u00f8r! - Nej....\"\n\nL\u00c6S OGS\u00c5: Nej, en ny aftale mellem EU og afrikanske lande legaliserer ikke masseindvandring\n\nL\u00c6S OGS\u00c5: Hvad koster integration af flygtninge og indvandrere \u00e5rligt?", "lang": "da"}