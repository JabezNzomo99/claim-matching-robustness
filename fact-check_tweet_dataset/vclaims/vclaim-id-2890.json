{"title": "\u00c8 vero che il 20% della popolazione italiana detiene il 70% della ricchezza?", "subtitle": "Abbiamo verificato le frasi di Massimo D'Alema, dette il 28 novembre a Otto e Mezzo, dove ha detto anche che quel 20% \u00a0non paga il 70% delle tasse", "author": "www.agi.it", "date": null, "vclaim_id": "vclaim-id-2890", "url": "https://www.agi.it/fact-checking/ricchezza_popolazione_italiana_tasse-3179185/news/2017-11-30/", "vclaim": "Massimo D\u2019Alema, ex presidente del Consiglio e tra le figure pi\u00f9 note di Mdp, ospite lo scorso 28 novembre di Lilli Gruber a Otto e Mezzo, ha dichiarato (min. 20.25): \u00abIo non direi \u201cmeno tasse per tutti\u201d in un Paese dove il 20% della popolazione detiene il 70% della ricchezza e non paga il 70% delle tasse\u00bb.\n\n\u00c8 difficile collegare perfettamente il 20% di popolazione pi\u00f9 ricca alle tasse versate, in quanto \u00e8 possibile che una persona sia ricca di famiglia ma non produca reddito, abiti in una villa sfarzosa ma abbia un reddito basso e condivida le spese con altri familiari, e via dicendo.\n\nI contribuenti Irpef dell\u2019anno fiscale 2015 sono quantificati in 40,8 milioni. I soggetti che dichiarano un\u2019imposta netta Irpef sono 30,9 milioni (il 76% del totale contribuenti) e dichiarano un\u2019imposta netta pari a 155,2 miliardi di euro. Circa 10 milioni di soggetti hanno invece un\u2019imposta pari a zero, e sono quindi contribuenti con livelli reddituali talmente bassi da essere esonerati o che hanno abbastanza detrazioni da azzerare l\u2019imposta lorda.\n\nSembrerebbe dunque che il 15,8% dei contribuenti pi\u00f9 ricchi paghi quasi il 55% del gettito Irpef. Non sono le stesse cifre citate da D\u2019Alema, e fare una proporzione sarebbe metodologicamente scorretto. Possiamo dire che l\u2019ex presidente del Consiglio dice una cosa inesatta sostenendo che il 20% pi\u00f9 ricco (anche se qui individuato solo in base al reddito) non paghi il 70% delle tasse. Probabilmente ci si avvicina proprio a un rapporto del genere, anche se \u00e8 impossibile verificarlo con esattezza.\n\nL\u2019Italia, in ogni caso, ha un \u201ccoefficiente di Gini\u201d \u2013 parametro che misura il tasso di diseguaglianza \u2013 peggiore rispetto al resto d\u2019Europa, segno che nel nostro Paese le disparit\u00e0 tra ricchi e poveri sono ancora forti.\n\nD\u2019Alema cita correttamente un dato di Oxfam sul 20% di italiani pi\u00f9 ricchi che detiene il 70%, anche se sono stati avanzati dubbi sulla sua metodologia. Impreciso invece sulla questione delle tasse: non \u00e8 possibile affermare con certezza \u2013 non ci sono i dati aggregati \u2013 che quel 20% non paghi il 70% di tasse, ma guardando all\u2019Irpef possiamo dire che il 16% scarso dei contribuenti paga quasi il 55% dell\u2019imposta. Resta comunque vero che l\u2019Italia sia uno dei Paesi pi\u00f9 diseguali d\u2019Europa.", "lang": "it"}