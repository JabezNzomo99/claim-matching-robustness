{"title": "Nei, det stemmer ikke at ni av ti Oslo-elever kommer inn p\u00e5 skolen de har s\u00f8kt p\u00e5", "subtitle": "H\u00f8yres Saida R. Begum medgir selv at hun har brukt feil tall. Hun har i ettertid rettet p\u00e5standen.", "author": "www.faktisk.no", "date": null, "vclaim_id": "vclaim-id-7053", "url": "https://www.faktisk.no/faktasjekker/yGw/nei-det-stemmer-ikke-at-ni-av-ti-oslo-elever-kommer-inn-pa-skolen-de-har-sokt-pa", "vclaim": "I forbindelse med den s\u00e5kalte Malkenes-saken har b\u00e5de politikere og l\u00e6rere i Oslo de siste ukene diskutert ordningen med fritt skolevalg.\n\nOrdningen inneb\u00e6rer at elever blir tatt inn p\u00e5 videreg\u00e5ende skole basert p\u00e5 karakterer og ikke bosted.\n\nIf\u00f8lge samarbeidsalliansen Osloregionen har inntaksreglene for videreg\u00e5ende skole i Oslo blitt endret fem ganger siden 1988, for elever som s\u00f8ker studiespesialisering som utdanningsprogram:\n\u2022 Fritt skolevalg ble f\u00f8rst innf\u00f8rt i 1988. Denne ordningen varte frem til 1992. I denne perioden satt ulike konstellasjoner av H\u00f8yre, Frp og KrF i byr\u00e5d.\n\u2022 Fra 1992 og frem til 1997 opererte man med regionbasert inntak med seks regioner. I denne perioden satt ulike konstellasjoner av Arbeiderpartiet og SV i byr\u00e5d.\n\u2022 Fra 1997 til 2004 ble fritt skolevalg p\u00e5 nytt innf\u00f8rt. I denne perioden satt ulike konstellasjoner av H\u00f8yre, Frp, KrF og Venstre i byr\u00e5d.\n\u2022 I 2005 ble det innf\u00f8rt en kombinasjonsmodell, der b\u00e5de region og karakterer ble lagt til grunn. Oslo ble denne gangen delt inn i fire regioner. I denne perioden satt H\u00f8yre og Frp i byr\u00e5d. Ordningen ble vedtatt av et flertall best\u00e5ende av R\u00f8d Valgallianse, SV, Ap og KrF.\n\u2022 I 2008 vedtok bystyret i Oslo for tredje gang fritt skolevalg. Ogs\u00e5 p\u00e5 dette tidspunktet satt H\u00f8yre og Frp i byr\u00e5d.\n\nPer i dag sitter Arbeiderpartiet, SV og MDG i byr\u00e5det i Oslo. I bystyrets sp\u00f8rretime 25. april varslet skolebyr\u00e5d Inga Marte Thorkildsen (SV) at hun vil sette ned et utvalg for \u00e5 se p\u00e5 alternativer til fritt skolevalg, if\u00f8lge NRK.\n\nI NRKs sak presenteres en uttalelse Saida R. Begum, H\u00f8yres fraksjonsleder i Kultur og utdanningskomiteen i bystyret i Oslo, kom med i samme sp\u00f8rretime. Hun sa f\u00f8lgende:\n\nDet er p\u00e5standen om at ni av ti Oslo-elever kommer inn p\u00e5 den videreg\u00e5ende skolen de hadde \u00f8verst p\u00e5 \u00f8nskelisten sin, vi skal se n\u00e6rmere p\u00e5 i denne faktasjekken.\n\nSamme dag som NRKs sak ble publisert, skrev Nicolai \u00d8yen Langfeldt, leder av Oslo Unge H\u00f8yre, at 90 prosent i dag f\u00e5r f\u00f8rstevalget innfridd, i et innlegg hos Dagsavisen:\n\n26. april skrev Simon Seland, leder av Unge Venstre, at \u00abn\u00e6rmere 90 prosent av elevene\u00bb kom inn p\u00e5 sitt f\u00f8rstevalg ved forrige inntak, i et innlegg publisert hos V\u00e5rtoslo.no.\n\n27. april, to dager etter at NRKs artikkel ble publisert, hadde Begum et debattinnlegg p\u00e5 trykk hos Dagbladet. Her gjentok hun p\u00e5standene, og skrev i tillegg at 873 av s\u00f8kerne ikke fikk f\u00f8rstevalget innfridd. Utdanningsdirektoratet (Udir) ble oppgitt som kilde. Innlegget er i ettertid endret. N\u00e5 st\u00e5r det blant annet:\n\nTorsdag 3. mai ble Begums opprinnelige p\u00e5stand videreformidlet av SV-politiker Daniel Charles Hextall i et debattinnlegg hos Dagsavisen. Han skrev:\n\n2. mai hadde Begum et innlegg p\u00e5 trykk i Klassekampen. Der omtalte hun tallene slik:\n\nFaktisk.no tar kontakt med Begum for \u00e5 h\u00f8re hva som ligger til grunn for p\u00e5standen. Vi f\u00e5r f\u00f8lgende svar:\n\n\u2013 Alle kan gj\u00f8re feil, og her er det snakk om en \u00e6rlig misforst\u00e5else basert p\u00e5 en tabell fra Utdanningsdirektoratet som viser at ni av ti elever ved opptak til videreg\u00e5ende skole h\u00f8sten 2017 ble tilbudt sitt f\u00f8rste\u00f8nske i Oslo.\n\nVidere skriver hun at det tok noen timer f\u00f8r de ble oppmerksomme p\u00e5 at de brukte et uriktig tall, blant annet fordi skolebyr\u00e5d Inga Marte Thorkildsen (SV) ikke tilbakeviste p\u00e5standen i bystyrets sp\u00f8rretime 25. april.\n\n\u2013 Derfor ble p\u00e5standen fra bystyrets sp\u00f8rretime onsdag ettermiddag brukt i et innlegg som ble publisert i Dagbladet fredag morgen, b\u00e5de p\u00e5 nett og p\u00e5 papir. Nettversjonen av innlegget i Dagbladet er senere endret og i samsvar med det som st\u00e5r i mitt innlegg i Klassekampen 2. mai.\n\n\u2013 Det riktige er at ni av ti Oslo-elever kom inn p\u00e5 den studieretningen de hadde som f\u00f8rste\u00f8nske h\u00f8sten 2017, og hele sju av ti p\u00e5 den skolen de hadde som f\u00f8rste\u00f8nske, avslutter Begum.\n\nLa oss f\u00f8rst se p\u00e5 tallene til Udir, som var tallene Begum opprinnelig tok utgangspunkt i.\n\nP\u00e5 nettsidene sine har Udir statistikk over f\u00f8rsteinntak til videreg\u00e5ende skole for 2017-2018. Inne p\u00e5 denne siden ligger punktet \u00abAlle inntakstallene skole\u00e5ret 2017\u20132018\u00bb, som lenker videre til et excelark.\n\nHer finnes tall over f\u00f8rsteinntak ved offentlige videreg\u00e5ende skoler, blant annet s\u00f8kere til skoleplass fordelt p\u00e5 fylke og tilbudsstatus.\n\nDe uthevede tallene er like som dem f\u00f8rst Begum refererte i uttalelsene sine. Problemet er bare at tallene til Udir ikke sier noe om skoleplass, bare om hvor mange som har blitt tilbudt \u00f8nsket utdanningsprogram.\n\nUtdanningsprogram, eller programomr\u00e5de, er det samme som linje. Det kan for eksempel v\u00e6re idrettsfag, medier og kommunikasjon, studiespesialisering, elektrofag, service og samferdsel.\n\nSkole\u00f8nske i Udirs statistikk betyr elever som har s\u00f8kt skoleplass, i motsetning til l\u00e6re\u00f8nske, som er elever som har s\u00f8kt l\u00e6replass.\n\nUdir sier til Faktisk.no at direktoratet ikke har tall som kan brukes til \u00e5 se p\u00e5 om elevene f\u00e5r skolen de \u00f8nsker seg i Oslo, og henviser til Utdanningsetaten.\n\nUtdanningsetaten har oppsummert inntakstallene for skole\u00e5ret 2017-2018 i en egen inntaksmelding. Her finner man disse tallene:\n\u2022 Andel inntatt til f\u00f8rstevalg av ba\u030ade skole og utdanningsprogram pa\u030a Vg1 per 1. september 2017: 69,6 prosent. Dette tilsvarer 3797 av 5455 inntatte s\u00f8kere fra Oslo.\n\u2022 Andel inntatt til f\u00f8rstevalg av b\u00e5de skole og utdanningsprogram pa\u030a Vg1, Vg2 og Vg3 per 1. september 2017: 82,3 prosent. Dette tilsvarer 13 103 av 15 921 inntatte s\u00f8kere fra Oslo.\n\nFor elever i videreg\u00e5ende oppl\u00e6ring er det inntak hvert \u00e5r. Elevene s\u00f8ker alts\u00e5 videreg\u00e5ende skole b\u00e5de n\u00e5r de skal begynne p\u00e5 Vg1, n\u00e5r de skal begynne p\u00e5 Vg2 og n\u00e5r de skal begynne p\u00e5 Vg3.\n\nAlle som g\u00e5r i 1. klasse p\u00e5 en videreg\u00e5ende skole m\u00e5 dermed s\u00f8ke p\u00e5 Vg2 dersom de \u00f8nsker \u00e5 forsette oppl\u00e6ringen. Det samme gjelder for elever som \u00f8nsker \u00e5 begynne p\u00e5 Vg3.\n\nIf\u00f8lge forskrift om inntaksregler for videreg\u00e5ende skoler i Oslo, har elever fra egen skole fortrinnsrett til p\u00e5f\u00f8lgende utdanningsprogram neste skole\u00e5r, fremfor elever fra andre skoler.\n\n\u2013 \u00c5 v\u00e6re inntatt til f\u00f8rste\u00f8nske av b\u00e5de skole og programomr\u00e5de skole\u00e5ret 2017/2018, betyr at man kom inn p\u00e5 den skolen og det programomr\u00e5det man hadde som f\u00f8rste\u00f8nske i sin s\u00f8knad til skole\u00e5ret 2017/2018, uavhengig av hva man s\u00f8kte p\u00e5 eller kom inn p\u00e5 foreg\u00e5ende skole\u00e5r, opplyser Trine Lie Larsen, kommunikasjonsdirekt\u00f8r i Utdanningsetaten Oslo kommune, til Faktisk.no.\n\nDette kan illustreres med f\u00f8lgende eksempel:\n\nEn s\u00f8ker som skole\u00e5ret 2016/2017 kom inn p\u00e5 Vg1 p\u00e5 sitt f\u00f8rstevalg av utdanningsprogram (f.eks. Vg1 studiespesialisering), men tredje skole\u00f8nske (f.eks. Elvebakken) til dette utdanningsprogram, telles ikke som inntatt til f\u00f8rste\u00f8nske av b\u00e5de skole og utdanningsprogram i tallene for inntaket til skole\u00e5ret 2016/2017.\n\nHvis s\u00f8keren skole\u00e5ret 2017/2018 valgte \u00e5 sette opp Vg2 realfag p\u00e5 samme skole som hun gikk p\u00e5 i skole\u00e5ret 2016/2017 (Elvebakken) som sitt f\u00f8rste\u00f8nske om skole og utdanningsprogram i s\u00f8knaden, og kom inn p\u00e5 dette, telles eleven som inntatt til f\u00f8rste\u00f8nske av b\u00e5de skole og utdanningsprogram skole\u00e5ret 2017/2018.\n\nFor skole\u00e5ret 2017/2018 i Oslo kan vi sl\u00e5 fast f\u00f8lgende:\n\u2022 69,6 prosent av elevene som begynte p\u00e5 Vg1 kom inn p\u00e5 utdanningsprogrammet og skolen de hadde \u00f8verst p\u00e5 \u00f8nskelisten. Dette tilsvarer 3794 elever.\n\u2022 1661 elever som begynte p\u00e5 Vg1, kom ikke inn p\u00e5 f\u00f8rste\u00f8nske av utdanningsprogram og skole.\n\u2022 82,3 prosent av elevene som begynte p\u00e5 Vg1, Vg2 og Vg3 kom inn p\u00e5 utdanningsprogramet og skolen de hadde \u00f8verst p\u00e5 \u00f8nskelisten. Dette tilsvarer 13 102 elever.\n\u2022 2819 elever som begynte p\u00e5 Vg1, Vg2 og Vg3 kom ikke inn p\u00e5 f\u00f8rste\u00f8nske av utdanningsprogram og skole.\n\u2022 88,3 prosent av elevene som begynte p\u00e5 Vg1 kom inn p\u00e5 det utdanningsprogrammet de hadde \u00f8verst p\u00e5 \u00f8nskelisten.\n\nDet riktige tallet er alts\u00e5 ikke ni av ti, som H\u00f8yres Saida R. Begum f\u00f8rst p\u00e5sto. Slik den opprinnelige uttalelsen hennes er formulert, er det naturlig \u00e5 legge til grunn tallet over elever som begynte i 1. klasse p\u00e5 videreg\u00e5ende skole i fjor - syv av ti. Det er ogs\u00e5 dette tallet Begum har brukt, n\u00e5r hun har rettet opp i p\u00e5standen.", "lang": "no"}