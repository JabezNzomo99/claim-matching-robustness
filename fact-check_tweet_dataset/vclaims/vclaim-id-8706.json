{"title": "Ma chi nomina i dirigenti del ministero dell\u2019Economia e delle finanze?", "subtitle": "Di Maio afferma che \"quelli di prima\" hanno i loro uomini nei punti chiave. Abbiamo verificato", "author": "www.agi.it", "date": "2018-09-27T07:25+0200", "vclaim_id": "vclaim-id-8706", "url": "https://www.agi.it/fact-checking/di_maio_tecnici_mef_nomina_tria-4419270/news/2018-09-27/", "vclaim": "Il vicepremier e ministro del Lavoro e dello Sviluppo economico Luigi Di Maio ha dichiarato il 26 settembre: \u201cCi fidiamo di Tria, ma tutti i cittadini sanno che nel ministero dell\u2019Economia ci sono persone messe da quelli di prima e che ci remano contro\u201d.\n\nTralasciamo i sottosegretari e i viceministri, che sono ovviamente di nomina politica, cos\u00ec come i membri del gabinetto del ministro (http://www.mef.gov.it/ministro-uffici/uffici/index.html), che seguono la logica dello spoils system , e concentriamoci sull\u2019organizzazione interna del Ministero.\n\nL\u2019organizzazione del Ministero dell\u2019Economia e delle Finanze (Mef) \u00e8 stabilita dal D.P.C.M. del 27 febbraio 2013, n. 67 . In base a questo (art. 1), \u201cIl Ministero \u00e8 articolato nei seguenti dipartimenti: a) Dipartimento del tesoro; b) Dipartimento della ragioneria generale dello Stato; c) Dipartimento delle finanze; d) Dipartimento dell'amministrazione generale, del personale e dei servizi\u201d.\n\nCiascun dipartimento \u00e8 poi articolato in uffici di livello dirigenziale generale (art. 1 co.2). Altri uffici di livello dirigenziale \u201cnon generale\u201d sono individuati per decreto, insieme alle posizioni dirigenziali nei corpi ispettivi e agli incarichi di studio e ricerca.\n\nGli altri dirigenti \u2013 ci hanno spiegato dal Mef -, che sono tali sempre per aver superato un concorso, ricoprono il proprio ruolo secondo un principio di rotazione triennale e secondo le decisioni dei capi dipartimento. Non secondo un principio di nomina politica dunque.\n\nGli attuali capi dipartimento del Mef sono Alessandro Rivera (direttore generale del tesoro), Daniele Franco (ragioniere generale dello Stato), Fabrizia Lapecorella (direttore generale delle finanze) e Renato Catalano (capo del dipartimento dell'amministrazione generale, del personale e dei servizi).\n\nSono stati nominati dal ministro Tria a fine luglio e per Franco e Lapecorella si \u00e8 trattato di una conferma.\n\nDaniele Franco ricopre infatti il ruolo di ragioniere generale dello Stato dal 20 maggio 2013, quando era in carica il governo Letta ed era ministro dell\u2019Economia Fabrizio Saccomanni. \u00c8 rimasto al suo posto anche durante il governo Renzi, con Padoan ministro dell\u2019Economia.\n\nFabrizia Lapecorella \u00e8 invece direttore generale delle finanze da ancor pi\u00f9 tempo, dal 24 giugno 2008 , quando era in carica il governo Berlusconi IV, ed \u00e8 stata confermata dai successivi esecutivi Monti, Letta, Renzi, Gentiloni e ora Conte.\n\nNon si tratta per\u00f2 di una scelta completamente libera, ma limitata ai dirigenti di livello pi\u00f9 alto di regola o, eccezionalmente, a persone di particolare e comprovata qualificazione professionale che abbiano alle spalle determinati percorsi (magistratura, docenza universitaria, dirigenza pubblica o privata e cos\u00ec via).\n\nDi Maio \u00e8 fuorviante nel sostenere che ci siano nel Mef \u201cpersone messe da quelli prima\u201d. \u00c8 vero infatti che ai capi di due dipartimenti su quattro ci siano le stesse persone che aveva nominato il precedente governo (o altri esecutivi passati), ma questo \u00e8 successo perch\u00e9 l\u2019attuale ministro \u2013 Giovanni Tria \u2013 ha deciso autonomamente di confermarle.\n\nI dirigenti non apicali sono poi entrati nel Ministero tramite concorso pubblico, e non per nomina politica, e ricoprono il proprio ruolo in base a un principio di rotazione triennale e in base a quanto deciso dai capi dei dipartimenti.", "lang": "it"}