{"title": "Il nuovo record della disoccupazione giovanile?", "subtitle": "", "author": "pagellapolitica.it", "date": null, "vclaim_id": "vclaim-id-6485", "url": "https://pagellapolitica.it/dichiarazioni/7689/il-nuovo-record-della-disoccupazione-giovanile", "vclaim": "In un post su Facebook, il deputato e vicepresidente della Camera Luigi Di Maio, del Movimento 5 Stelle, ha scritto che \u00e8 stato raggiunto un nuovo record nella disoccupazione giovanile e che questo \u00e8 avvenuto dopo \u201cla follia\u201d della nuova legislazione sul lavoro, i cosiddetto Jobs Act. Vediamo se si tratta di un record e se \u00e8 da ascrivere a quelle leggi.\n\nIl dato pi\u00f9 recente sulla disoccupazione giovanile \u00e8 stato pubblicato il 31 gennaio dall\u2019ISTAT e si riferisce a dicembre 2016. Nel testo integrale si legge che, in quel mese, i disoccupati nella fascia 15-24 anni avevano raggiunto il 40,1 per cento, in leggero aumento (+0,2 per cento) rispetto al mese precedente.\n\nCome si vede, il livello del 40,1 per cento, per quanto alto, non \u00e8 un record. Se guardiamo ai tempi recenti, si sono registrati valori pi\u00f9 alti per quasi due anni tra agosto 2013 e giugno 2015, con un massimo toccato a marzo e agosto 2014 - entrambi al 43,5 per cento.\n\n\u00c8 comunque vero che la disoccupazione giovanile, in questi anni, ha toccato valori sconosciuti al nostro paese da diversi decenni. Come abbiamo mostrato qualche tempo fa a proposito di una dichiarazione di Giorgia Meloni, dal 1977 - cio\u00e8 da quando esistono serie storiche ricostruite dell\u2019ISTAT - la percentuale non si era mai avvicinata al 40 per cento, toccando il precedente picco a met\u00e0 degli anni Ottanta con valori intorno al 32-33 per cento.\n\nTornando ai numeri di oggi, il valore della disoccupazione giovanile \u00e8 sottolineato da tempo come particolarmente problematico: pochi giorni prima, il leader della Lega Nord Matteo Salvini aveva detto che \u201cquasi quattro giovani su dieci sotto i 24 anni non hanno un lavoro\u201d. Si tratta per\u00f2 di un\u2019esagerazione: poich\u00e9 il tasso di disoccupazione \u00e8 calcolato solo su quanti lavorano o sono in cerca di un impiego, e in quella fascia molti giovani sono impegnati negli studi, un tasso di disoccupazione del 40 per cento circa significa che pi\u00f9 o meno un giovane su dieci \u00e8 in cerca di lavoro e non lo trova.\n\nIl \u201cJobs Act\u201d \u00e8 un insieme di diversi provvedimenti che sono andati nella direzione di una maggiore liberalizzazione del mercato del lavoro e che sono cominciati con il \u201cdecreto Poletti\u201d sui contratti a termine del marzo 2014. Ad essi si sono accompagnati altri provvedimenti di natura diversa, come le decontribuzioni per le assunzioni a tempo indeterminato in atto soprattutto durante il 2015.\n\nLuigi Di Maio dice che \u00e8 stato raggiunto un nuovo record della disoccupazione giovanile, un\u2019affermazione che non sembra del tutto giustificata: anche solo negli ultimi due anni sono stati raggiunti valori pi\u00f9 alti. \u00c8 vero comunque che si tratta di uno dei livelli pi\u00f9 alti degli ultimi mesi e che storicamente i valori della disoccupazione tra i 15 e i 24 anni siano molto elevati. Afferma poi che questo \u00e8 avvenuto \u201ccon la follia del Jobs Act\u201d. Mancano per\u00f2 prove definitive che le leggi sul lavoro del governo Renzi abbiano avuto un effetto decisivo in un senso o nell\u2019altro, e dunque in questo Di Maio effettua un collegamento indebito. \u201cN\u00ec\u201d per il vicepresidente della Camera.", "lang": "it"}