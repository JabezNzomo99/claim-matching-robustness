{"title": "Nei, det finnes ikke en kur mot korona", "subtitle": "En gruppe amerikanske leger sprer feilinformasjon om at det fins en kur mot koronaviruset. Det er ikke riktig at malariamedisinen hydroksyklorokin kombinert med sink og azitromycin, kan kurere covid-19.To store studier har konkludert med at hydroksyklorokin ikke har noen effekt p\u00e5 alvorlig syke som blir innlagt p\u00e5 sykehus. Medikamentet har heller ikke effekt n\u00e5r det gjelder \u00e5 forebygge smitte, if\u00f8lge flere studier.", "author": "www.faktisk.no", "date": null, "vclaim_id": "vclaim-id-65480", "url": "https://www.faktisk.no/faktasjekker/wJ1/nei-det-finnes-ikke-en-kur-mot-korona", "vclaim": "En video av et knippe amerikanske leger utenfor H\u00f8yesterett i Washington D.C. har f\u00e5tt enorm spredning p\u00e5 sosiale medier. I Norge har videoen blitt delt i mange versjoner i flere store Facebook-grupper.\n\nI videoen kommer legene med flere oppsiktsvekkende p\u00e5stander om koronaviruset. Hovedbudskapet er at det er mulig \u00e5 forebygge smitte med medikamenter, og at det finnes en kur mot koronavirus-sykdommen covid-19. Derfor mener legene at skolene i USA b\u00f8r \u00e5pnes igjen, til tross for at det n\u00e5 er registrert over 149 000 d\u00f8de av covid-19 i landet.\n\nDen originale videoen ble raskt tatt ned b\u00e5de av Facebook, YouTube og Twitter fordi den inneholdt feilaktige og potensielt skadelige p\u00e5stander om koronaviruset.\n\nBlant dem som ble rammet av dette var USAs president, Donald Trump, som hadde videredelt (retweetet) videoen p\u00e5 Twitter. S\u00f8nnen Donald Trump jr. ble fratatt muligheten til \u00e5 twitre i 12 timer, etter \u00e5 ha delt videoen med budskapet om at den m\u00e5tte sees.\n\nDe tre selskapenes inngripen stoppet imidlertid ikke den omstridte videoen fra \u00e5 spre seg videre. Videoen viser en pressekonferanse for organisasjonen America's Frontline Doctors, og ble f\u00f8rst publisert av Breitbart News. Dette nettstedet er knyttet til det amerikanske alt-right-milj\u00f8et, og har f\u00e5tt mye kritikk for \u00e5 spre konspirasjonsteorier.\n\nHevder \u00e5 ha en kur\n\nLegen som har f\u00e5tt st\u00f8rst oppmerksomhet etter at videoen gikk viralt, er Stella Immanuel. Hun har autorisasjon som lege i Texas, men er ogs\u00e5 pastor i sin egen menighet.\n\nIf\u00f8lge det amerikanske nettstedet The Daily Beast, har Immanuel tidligere kommet med en rekke bisarre p\u00e5stander om medisinske problemer. Legen har blant annet hevdet at gynekologiske problemer, som cyster og endometriose, skyldes at kvinner har sex med demoner og hekser mens de dr\u00f8mmer.\n\nDet var Immanuels flammende innlegg president Trump delte p\u00e5 Twitter. Da han fikk sp\u00f8rsm\u00e5l om Immanuel og hennes p\u00e5stander fra CNN, forlot han pressebriefingen i Det hvite hus.\n\nBlant p\u00e5standene Immanuel kom med i videoen var:\n\nFlere ganger i l\u00f8pet av den 45 minutter lange videoen p\u00e5st\u00e5r Immanuel at det finnes en kur mot covid-19. Hun hevder at hun har behandlet 350 av sine egne pasienter i Texas med en kombinasjon av hydroksyklorokin, sink og azitromycin, og at alle har overlevd.\n\nDenne kombinasjonen av legemidler ble f\u00f8rst lansert i en n\u00e5 diskreditert studie av den franske mikrobiologen Didier Raoult. Faktisk.no omtalte spredningen av p\u00e5stander knyttet til denne studien i april i \u00e5r.\n\nHydroksyklorokin har i en \u00e5rrekke blitt brukt til \u00e5 forebygge malaria, mens azitromycin er et antibiotikum. Den amerikanske presidenten har ved en rekke anledninger fremmet bruk av hydroksyklorokin mot korona, og har bekreftet at han selv har tatt det.\n\nStemmer det at hydroksyklorokin i kombinasjon med andre legemidler, kan kurere covid-19? Det skal vi se p\u00e5 i denne faktasjekken.\n\n\u2013 Vi kan konkludere veldig trygt med \u00e5 si at den medisinen har ingen effekt p\u00e5 de som blir lagt inn p\u00e5 sykehus og er alvorlig syke, sier administrerende direkt\u00f8r i Forskningsr\u00e5det John-Arne R\u00f8ttingen til Faktisk.no.\n\nHan leder den globale WHO-studien som foreg\u00e5r i over 20 land der ulike medikamenter pr\u00f8ves ut mot covid-19.\n\nWHOs Solidarity-studie testet blant annet ut hydroksyklorokin i sykehus p\u00e5 koronasyke pasienter. Uttestingen ble endelig stanset i juni fordi styringsgruppen til WHO-studien mente det allerede var nok data til \u00e5 sl\u00e5 fast at medisinen ikke hjalp pasientene.\n\nDa var det nylig kommet resultater fra Storbritannias som viste at medikamentet ikke var noen kur.\n\n\u2013 Det er dokumentert i en artikkel fra Recovery-studien i Storbritannia. Det er den st\u00f8rste studien i verden med 12 000 pasienter. S\u00e5 har WHOs Solidarity-studie sett tilsvarende, ingen effekt. Om det er noen effekt er det snarere p\u00e5 den negative siden, sier R\u00f8ttingen.\n\nResultatene av fra WHO-studien er if\u00f8lge R\u00f8ttingen ventet \u00e5 bli sendt inn til et akademisk tidsskrift i neste uke for fagfellevurdering.\n\nOgs\u00e5 Statens legemiddelverk har omtalt den manglende effekten av hydroksyklorin.\n\nEn tidligere publisert studie i The Lancet skulle vise at medikamentet i motsetning til \u00e5 hjelpe pasientene f\u00f8rte til \u00f8kt d\u00f8delighet. Studien ble dog trukket. Unders\u00f8kelsene var basert p\u00e5 data fra et lite kjent selskap, og datagrunnlaget ble omtalt som \u00absuspekt\u00bb fordi man trakk i tvil om de faktisk hadde tilgang til pasientdataene de hevdet \u2013 eller bare hadde funnet dem opp, som Faktisk.no tidligere har omtalt.\n\nAvsl\u00f8ringen f\u00f8rte til omfattende debatt i forskerkretser, men har ikke n\u00f8dvendigvis endret s\u00e5 mye i vurderingen av medikamentet hydroksyklorokin. For andre store studier har ikke brukt disse dataene.\n\n\u2013 Det at den artikkelen ble trukket b\u00f8r ikke ha noe \u00e5 si for tiltroen til de store studiene som n\u00e5 viser at hydroksyklorokin ikke har effekt. Det er sv\u00e6rt sjelden, heldigvis at forskningsartikler er basert p\u00e5 juks eller falske data, sier R\u00f8ttingen om The Lancet-artikkelen som ble trukket.\n\nR\u00f8ttingen forklarer at det ogs\u00e5 har blitt gjort studier der forskere har sett p\u00e5 om hydroksyklorokin kan brukes forebyggende for \u00e5 hindre at personer f\u00e5r koronavirussykdom \u2013 ved at de tar tabletter mens de er friske. Heller ikke disse studiene viser at medikamentet har noen effekt.\n\nDet amerikanske legemiddelverket (FDA) ga hydroksyklorokin en hastegodkjenning til bruk mot covid-19 \u2013 kort tid etter at Donald Trump begynte \u00e5 omtale medikamentet.\n\nFlere eksperter kritiserte hastegodkjenningen. Etter at mer omfattende data ble kjent, blant annet fra Storbritannia om at medisinen ikke har effekt, valgte FDA i juni \u00e5 trekke tilbake godkjenningen.\n\n\u2013 N\u00e5 er det per i dag ingen som anbefaler dette medikamentet. Det er ingen som har godkjent det for denne bruken, sier R\u00f8ttingen i Forskningsr\u00e5det.\n\nLes mer om forskning p\u00e5 koronaviruset her:\n\nEn rekke amerikanske medier har g\u00e5tt organisasjonen bak videoen, America's Frontline Doctors, etter i s\u00f8mmene. Organisasjonen virker \u00e5 v\u00e6re nyetablert, og domenet americasfrontlinedoctors.com ble registrert s\u00e5 sent som 16. juli.\n\nDa denne faktasjekken ble publisert var nettsiden nede. Leder av America's Frontline Doctors, Simone Gold, skrev p\u00e5 Twitter at det skyldtes at selskapet som driver tjenesten der nettsiden ble tilgjengeliggjort p\u00e5 internett, mener den bryter med deres brukervilk\u00e5r.\n\nNBC News knytter videoen til president Donald Trumps \u00f8nske om \u00e5 \u00abgjen\u00e5pne\u00bb USA etter at koronapandemien har tvunget b\u00e5de samfunnsinstitusjoner og n\u00e6ringsliv til \u00e5 holde stengt.\n\nIf\u00f8lge TV-stasjonen var pressekonferansen arrangert og finansiert av Tea Party Patriots, en h\u00f8yreradikal organisasjon som samler inn penger for \u00e5 st\u00f8tte republikanske saker og politikere. Andre medier har p\u00e5pekt at personer som introduserte legene er tilknyttet organisasjonen.\n\nHuffington Post skriver at America's Frontline Doctors er involvert i Save Our Country Coalition, som siden april har jobbet for \u00e5 \u00abgjen\u00e5pne\u00bb USA. Hvem som finansierer arbeidet i de ulike organisasjonene kan v\u00e6re vanskelig \u00e5 avdekke siden de ikke er pliktige \u00e5 oppgi hvem som finansierer dem.\n\nOgs\u00e5 andre faktasjekk-nettsteder som PolitiFact, FactCheck.org, AFP og Associated Press har etterg\u00e5tt p\u00e5standene som kom fra legene under arrangementet i Washington DC.", "lang": "no"}