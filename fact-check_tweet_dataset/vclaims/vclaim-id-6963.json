{"title": "Nei, forskning viser ikke at \u00e9n hund er like ille for klimaet som to store SUV-er", "subtitle": "Nettavisen innr\u00f8mmer feil og har endret tittel.", "author": "www.faktisk.no", "date": null, "vclaim_id": "vclaim-id-6963", "url": "https://www.faktisk.no/faktasjekker/pVq/nei-forskning-viser-ikke-at-en-hund-er-like-ille-for-klimaet-som-to-store-suv-er", "vclaim": "Fredag 27. april publiserte Nettavisen om hvor mye kj\u00e6ledyr p\u00e5virker klimaet. I saken sto det at \u00e9n hund er like ille for klimaet som to store SUV-er, og at en katt er like ille som en VW Golf. Faktisk.no har f\u00e5tt en rekke tips om dette tilsynelatende oppsiktsvekkende forskningsfunnet.\n\nNettavisen har gjort flere endringer i saken etter at Faktisk.no tok kontakt.\n\nP\u00e5standen vi skal se n\u00e6rmere p\u00e5 i denne faktasjekken er Nettavisens opprinnelige tittel: \u00ab- \u00c5 ha en hund er like ille for klimaet som to store SUV-er\u00bb. Stemmer dette?\n\nNettavisen henter sin vinkling fra artikler i New Scientist og den newzealandske nettavisen Stuff. Begge artiklene ble publisert i 2009, og tar utgangspunkt i boken \u00abTime to eat the dog?\u00bb, utgitt samme \u00e5r.\n\nBoken er skrevet av det australske arkitektparet og , som begge er forskere ved University of Wellington i New Zealand.\n\nNettavisen skrev om boken for \u00e5tte \u00e5r siden\n\nDette er langt fra f\u00f8rste gang at p\u00e5stander fra boken \u00abTime to eat the dog?\u00bb gjengis i norske medier. Boken fikk bred omtale i 2009, da den f\u00f8rst ble utgitt. TV 2, NRK og VG er blant mediene som har skrevet om boken tidligere.\n\nDette er noen av sakene som tok utgangspunkt i boken:\n\u2022 NRK: \u00abForurenser like mye som biler\u00bb (2009)\n\u2022 VG: \u00abForskning: Mer milj\u00f8vennlig \u00e5 ha SUV enn Sch\u00e6fer\u00bb (2011)\n\u2022 Klikk.no: \u00abForurenser mer enn en diger SUV\u00bb (2012)\n\nSom listen over viser, var ogs\u00e5 Nettavisen blant mediene som omtalte boken i 2009.\n\nDa Faktisk.no p\u00e5begynte arbeidet med denne faktasjekken, var planen \u00e5 faktasjekke p\u00e5standen forskerne fremmer i Nettavisens tittel. Da skulle forskerne v\u00e6rt avsendere for p\u00e5standen, ikke mediet det er gjengitt i.\n\nProblemet i dette tilfellet er at sitatet i tittelen ikke finnes noe annet sted i saken. Under mellomtittelen \u00ab- Like ille som to store SUV-er\u00bb i Nettavisens artikkel, er imidlertid medforfatter Brenda Vale sitert p\u00e5 f\u00f8lgende, via den newzealandske avisen :\n\n\u2013 Hvis du har en sch\u00e6ferhund eller en hund med tilsvarende st\u00f8rrelse, s\u00e5 vil den \u00e5rlige p\u00e5virkningen v\u00e6re n\u00f8yaktig det samme som \u00e5 kj\u00f8re en stor bil.\n\nHer er det alts\u00e5 snakk om \u00e9n stor bil, ikke to. Hva forfatteren mener med p\u00e5virkning er ogs\u00e5 noe diffust. Under samme mellomtittel i Nettavisen st\u00e5r det imidlertid ogs\u00e5 at \u00e9n middels stor hund har det samme milj\u00f8avtrykket som to store biler, med henvisning til .\n\nNew Scientist skriver i sin sak at forskerne har kommet frem til at en vanlig hund vil spise rundt 164 kilo f\u00f4r fra dyrekilder og 95 kilo f\u00f4r fra andre kilder i l\u00f8pet av ett \u00e5r.\n\nFor \u00e5 opprettholde en slik matproduksjon trengs det if\u00f8lge artikkelen 0,84 hektar land, mens det trengs 1,1 hektar land for \u00e5 mette en sch\u00e4ferhund, if\u00f8lge forskerne.\n\nSamtidig bruker en Toyota Land Cruiser som kj\u00f8res 10 000 kilometer i \u00e5ret 55,1 gigajoule med energi i \u00e5ret. Ett hektar land kan if\u00f8lge forskerne produsere rundt 135 gigajoule med energi.\n\nDermed utgj\u00f8r Land Cruiserens \u00f8kologiske fotavtrykk 0,41 hektar, som alts\u00e5 er mindre enn halvparten av det fra en mellomstor hund.\n\nHer er det imidlertid verdt \u00e5 merke seg at det er gjennomg\u00e5ende uttrykket \u00f8kologisk fotavtrykk, eller \u00ablabbavtrykk\u00bb, som brukes i artikkelen. Utslipp av klimagasser nevnes derimot ikke hos New Scientist. Heller ikke newzealandske Stuff skriver om klima i sin sak, slik Nettavisen gj\u00f8r.\n\nForfatter av boken: \u2013 Det st\u00e5r det faktisk ikke\n\nFor \u00e5 sjekke om New Scientists og Stuffs gjengivelse samsvarer med innholdet i boken tar Faktisk.no kontakt med forskerparet Brenda og Robert Vale, som har skrevet boken sakene er basert p\u00e5. Vi vil sjekke om Nettavisen har gjengitt poengene deres riktig, til tross for at New Scientist og Stuff har tolket dem annerledes.\n\nStemmer det at forfatterne skrev at \u00e9n hund er like ille for klimaet som to store SUV-er?\n\n\u2013 Nei, det st\u00e5r det faktisk ikke. Men grunnen til at vi ga boken denne tittelen (\u00abTime to eat the dog?\u00bb journ. anm.), var at kj\u00e6ledyrenes innvirkning virkelig sjokkerte oss. En stor hund har det samme \u00e5rlige konsumet av ressurser som en borger i Indonesia. Et konsum som tilsvarer et hektar land med normal produktivitet, skriver Robert Vale i en e-post til Faktisk.no.\n\nSammenligningen med to store SUV-er ble f\u00f8rst foretatt av New Scientist, if\u00f8lge Vale. Men sammenligningen dreier seg alts\u00e5 ikke om klimautslipp.\n\nVale presiserer at de ikke har sett n\u00e6rmere p\u00e5 utslipp av CO2, eller andre klimagasser, men \u00f8kologisk fotavtrykk. Vale definerer \u00f8kologisk fotavtrykk som landomr\u00e5det som trengs for \u00e5 lage et produkt eller en tjeneste p\u00e5 en b\u00e6rekraftig m\u00e5te, fremfor \u00e5 ta i bruk begrensede naturressurser.\n\nNettavisen har med andre ord feiltolket poenget som de bygger sin sak rundt. Forskerne kan dermed ikke st\u00e5 som avsendere for p\u00e5standen, fordi de ikke har fremmet den. Dermed m\u00e5 vi faktasjekke hvorvidt Nettavisen har gjengitt forskernes poenger riktig.\n\nSom det fremg\u00e5r av gjennomgangen over, har de ikke gjort det. F\u00f8lgelig er Nettavisens p\u00e5stand om at forskerne hevder at \u00e9n hund er like ille for klimaet som to store SUV-er helt feil.\n\nAt forskerne aldri har hevdet p\u00e5standen, er imidlertid ikke det samme som at p\u00e5standen om hunders klimautslipp er feil. Siden dette var p\u00e5standen Faktisk.no i utgangspunktet skulle faktasjekke, er det fortsatt naturlig \u00e5 se n\u00e6rmere p\u00e5 den. Stemmer det at \u00e9n hund er like ille for klimaet som to store SUV-er?\n\nI Nettavisens sak vises det ogs\u00e5 til en , der professor Gregory S. Okin ved University of California, Los Angeles (UCLA), har sett n\u00e6rmere p\u00e5 hvordan hunder og katter p\u00e5virker klimaet.\n\nHer kommer det frem at hunder og katter f\u00f8rer til betydelige klimautslipp. Det skyldes f\u00f8rst og fremst produksjonen av dyref\u00f4r. Hunder og katter trenger mat, og all matproduksjon medf\u00f8rer klimautslipp. Hunder og katter spiser dessuten mye kj\u00f8tt, som f\u00f8rer til st\u00f8rre klimagassutslipp enn plantekost.\n\nP\u00e5 den annen side spiser kj\u00e6ledyrene ogs\u00e5 en del rester, som uansett ville blitt kastet. Mye av innholdet i dyref\u00f4r er ogs\u00e5 av en lavere kvalitet enn det som serveres til mennesker.\n\nIf\u00f8lge UCLA-studien kan man ikke sl\u00e5 fast hvor stor andel restprodukter som brukes i dyref\u00f4r. Dersom man har som utgangspunkt at 25 prosent av kj\u00f8ttinnholdet i f\u00f4ret i USA kunne blitt brukt av mennesker, ville forbruket fra alle amerikanske hunder og katter tilsvare kj\u00f8ttkonsumet til 26 millioner amerikanere, if\u00f8lge studien.\n\nMye mindre utslipp fra kj\u00e6ledyr enn biler\n\nIf\u00f8lge studien er det rundt 77,8 millioner hunder og 85,6 millioner katter i USA, til sammen rundt 163 millioner. Utslippene fra disse tilsvarer rundt 64 millioner tonn CO2-ekvivalenter i \u00e5ret, if\u00f8lge studien.\n\nI om studien st\u00e5r det at disse utslippene tilsvarer utslippene fra det \u00e5 kj\u00f8re 13,6 millioner biler i ett \u00e5r. Siden st\u00f8rrelsen p\u00e5 bilene ikke er n\u00e6rmere spesifisert, kan vi ta utgangspunkt i at dette gjelder gjennomsnittsbiler, ikke store SUV-er.\n\nFordi hunder i snitt er st\u00f8rre enn katter, kan vi legge til grunn at hundene st\u00e5r for en st\u00f8rre del av utslippene enn kattene.\n\nSelv hvis hundene alene sto for hele utslippet p\u00e5 64 millioner tonn, g\u00e5r fortsatt ikke regnestykket opp. Selv med en s\u00e5 sjener\u00f8s utregning, st\u00e5r fortsatt hver bil for et utslipp som er rundt fem ganger h\u00f8yere enn hver hund.\n\nBasert p\u00e5 tallene fra studien er klimautslippene per bil i snitt rundt tolv ganger h\u00f8yere enn per hund og katt. Selv om dette er den f\u00f8rste studien som nevnes i Nettavisens artikkel, fremg\u00e5r det ikke av saken at funnene i studien er direkte motstridende med tittelen p\u00e5 Nettavisens sak.\n\nFaktisk.no har ikke funnet flere studier som tar for seg klimagassutslipp fra hunder og katter enn studien fra UCLA. Klimaforsker Borgar Aamaas er ved Cicero Senter for klimaforskning er heller ikke kjent med andre studier som tar for seg dette. Med bare \u00e9n studie mener han grunnlaget for \u00e5 konkludere blir litt tynt.\n\n\u2013 Basert p\u00e5 disse tallene st\u00e5r hvert kj\u00e6ledyr for ca. 0,4 tonn CO2-ekvivalenter. Til sammenligning vil typisk bruk av en vanlig bil i Norge gi utslipp p\u00e5 ca. 1,5 til 2 tonn CO2 i \u00e5ret, sier Aamaas.\n\nAamaas understreker at det er viktig \u00e5 f\u00e5 frem at dette er et gjennomsnitt, og at st\u00f8rre kj\u00e6ledyr vil kunne ha et st\u00f8rre klimaavtrykk.\n\nDet er uansett sv\u00e6rt lite som tyder p\u00e5 at p\u00e5standen om at \u00e9n hund er like ille for klimaet som to store SUV-er stemmer. Forskningen tyder derimot p\u00e5 at en hunds utslipp av CO2 er mange flere ganger lavere enn klimautslippet fra en vanlig bil.\n\u2022 Kilden for Nettavisens vinkling er artikler om en bok publisert for snart ni \u00e5r siden.\n\u2022 Nettavisen har feiltolket de gamle artiklene og boken. De skriver ikke om hvordan klimaet p\u00e5virkes, slik Nettavisen gj\u00f8r, men om \u00f8kologisk fotavtrykk.\n\u2022 Nettavisen viser til nyere forskning som er direkte motstridende med vinklingen i artikkelen, uten at dette fremg\u00e5r av Nettavisens sak.\n\u2022 Hunder og katter st\u00e5r for betydelige klimautslipp. Det er imidlertid ingenting som tyder p\u00e5 at klimautslippet for \u00e9n hund er like stort som to store SUV-er. Forskning fra UCLA tyder p\u00e5 at \u00e9n hunds klimautslipp er flere ganger lavere enn klimautslippet fra \u00e9n vanlig bil.\n\nPS! I sitt tilsvar til Faktisk.no beklager Nettavisen at de ikke har v\u00e6rt kildekritiske nok i sin omtale av blant annet New Scientists artikkel fra 2009. Faktisk.no har imidlertid ikke funnet noen feil i New Scientists artikkel. Problemet er at Nettavisen ikke har gjengitt artikkelen riktig.", "lang": "no"}