{"title": "Davvero l'Italia ha la pressione fiscale pi\u00f9 alta al mondo?", "subtitle": "", "author": "pagellapolitica.it", "date": null, "vclaim_id": "vclaim-id-8833", "url": "https://pagellapolitica.it/dichiarazioni/7366/davvero-litalia-ha-la-pressione-fiscale-piu-alta-al-mondo", "vclaim": "Il delfino del Movimento 5 Stelle, il pi\u00f9 papabile candidato a diventare Premier in caso di elezioni politiche, Luigi di Maio, ha recentemente rilasciato un'intervista a Giuseppe Marino de in cui si schiera apertamente contro il Pd di Renzi e dichiara molte affinit\u00e0 con gli elettori moderati di centrodestra. E' una parte specifica dell'intervista, per\u00f2, quella che ci interessa ai fini di quest'analisi. Vediamola in dettaglio.\n\nLuigi di Maio dichiara che l'Italia \u00e8 il Paese con la pressione fiscale pi\u00f9 alta al mondo; affermazione ambiziosa che non sfugge ai radar del fact-checking. Ebbene, prima di addentrarci nel merito della questione, \u00e8 opportuno precisare che cosa si intende per pressione fiscale. Si tratta del rapporto tra il Pil ed il totale delle imposte e dei contributi sociali raccolti dallo Stato. E' quindi un indice di quanto lo Stato chiede ai cittadini per far funzionare l'apparato amministrativo e per finanziare i sevizi sociali. Sebbene sia un indicatore imperfetto (a partire dal fatto che una riduzione delle imposte inferiore a quella del Pil pu\u00f2 risultare in un aumento della pressione fiscale) \u00e8 l'unico che riesce a dare una visione veramente d'insieme della situazione.\n\nPer verificare la fondatezza di questa dichiarazione abbiamo deciso di cominciare allargando l'orizzonte al continente europeo, grazie ai dati raccolti da Eurostat. Gli ultimi dati disponibili si fermano al 2014; l'ultimo aggiornamento, risalente ad aprile di quest'anno, ha incluso i dati al 2015 solamente per certi Paesi (Estonia e Svezia). Il grafico riportato qui sotto mostra i primi dieci Paesi in Europa con la pressione fiscale pi\u00f9 alta.\n\nCome si pu\u00f2 vedere, l'Italia figura s\u00ec nella top 10, ma \u00e8 ben lontana dalla vetta della classifica. Anzi, non sale nemmeno sul podio, fermandosi al quinto posto. Solo in Europa, Belgio, Francia, Finlandia e Svezia hanno tutte una pressione fiscale pi\u00f9 alta di quella italiana.\n\nVolendo allargare ulteriormente l'orizzonte, abbiamo deciso di consultare anche i dati dell'Organizzazione per la Cooperazione e lo Sviluppo Economico, che include altri Paesi come la Nuova Zelanda, il Canada e gli Usa. Il grafico riportato in basso visualizza, in ordine decrescente, i Paesi con la maggiore pressione fiscale (nel 2014, la pi\u00f9 recente annata disponibile).\n\nForse Di Maio fa riferimento a quella che viene chiamata pressione fiscale \"reale\", o \"effettiva\",ovvero la pressione fiscale calcolata mettendo al numeratore tutte le entrate fiscali e al denominatore il Pil al netto del sommerso. Ovviamente, per la natura stessa del concetto, non pu\u00f2 che trattarsi di stime. Ebbene, la Cgia di Mestre ha calcolato che, nel 2015, la pressione fiscale reale, nel nostro Paese, ammonterebbe a 50,2% del Pil. Non \u00e8 per\u00f2 questo un indicatore che si pu\u00f2 confrontare con la pressione fiscale misurata da Eurostat ed Ocse e non pu\u00f2 quindi essere usato a supporto fattivo della dichiarazione del leader pentastellato.\n\nL'Italia non \u00e8 il Paese con la pi\u00f9 alta pressione fiscale al mondo, ma sia secondo Eurostat, sia secondo l'Ocse, ci classifichiamo tra i primi cinque Paesi, con pochi punti di scarto. Nel declamare un primato che non \u00e8 nostro Di Maio per\u00f2 si esprime in maniera troppo ed ottiene un \"N\u00ec\".", "lang": "it"}