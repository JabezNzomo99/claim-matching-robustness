{"title": "Salvini sbaglia su quota 100 e nuovo lavoro per i giovani", "subtitle": "", "author": "pagellapolitica.it", "date": null, "vclaim_id": "vclaim-id-47054", "url": "https://pagellapolitica.it/dichiarazioni/8650/salvini-sbaglia-su-quota-100-e-nuovo-lavoro-per-i-giovani", "vclaim": "Ricordiamo brevemente che con l\u2019espressione \u201cquota 100\u201d si intende il diritto di ottenere la pensione anticipata al raggiungimento di un\u2019et\u00e0 anagrafica di almeno 62 anni e di un\u2019anzianit\u00e0 contributiva minima di 38 anni. Era una promessa contenuta esplicitamente nel Contratto di governo firmato da Lega e M5s a met\u00e0 del 2018, all\u2019inizio del primo governo Conte.\n\nQuota 100 \u00e8 stata introdotta in via sperimentale dal 2019 al 2021 con un costo previsto per lo Stato nella legge di Bilancio per il 2019 di 3,9 miliardi per il 2019, 8,3 per il 2020, nel 8,6 per il 2021 e \u2013 se la misura venisse poi confermata \u2013 8,1 miliardi per il 2022, 7 per il 2023 e 7 miliardi di euro ogni anno a partire dal 2024.\n\nIn realt\u00e0, secondo un rapporto dell\u2019Ufficio parlamentare di bilancio (organismo indipendente che vigila sulla finanza pubblica) di dicembre 2019, la misura ha avuto meno successo del previsto e i costi di conseguenza si sono ridotti a 2,6 miliardi nel 2019, 5,9 miliardi nel 2020 e 7 miliardi nel 2021.\n\nIl presidente dell\u2019Inps Pasquale Tridico, ascoltato il 14 gennaio dalla Commissione per il controllo sull'attivit\u00e0 degli enti gestori di forme obbligatorie di previdenza e assistenza sociale della Camera, aveva fatto sapere che le pensioni \u00abtra quelle riferibili esclusivamente a quota cento, le pensioni liquidate sono state circa 150.000\u00bb nel 2019.\n\nNel 2020, tra gennaio e maggio, sono poi state presentate altre 43 mila domande circa, con una progressiva diminuzione mese su mese (dalle quasi 14 mila di gennaio alle cinquemila scarse di maggio). Applicando lo stesso tasso di accoglimento del 2019, possiamo ipotizzare ne saranno accolte circa 30 mila.\n\nNon tutti i beneficiari di \u201cquota 100\u201d sono lavoratori, che quindi andando in pensione \u201cliberano\u201d un posto di lavoro per un giovane. Questo fatto, emerso gi\u00e0 nei primi mesi del 2019, \u00e8 stato poi confermato dal presidente dell\u2019Inps, Pasquale Tridico, in un\u2019intervista al del 10 novembre 2019. Tridico aveva allora detto in proposito che \u00abi pensionati che accedono a quota 100 sono per il 70 per cento persone che lavorano\u00bb.\n\nL\u2019impatto di quota 100 sulle nuove assunzioni al momento \u00e8 sconosciuto. Tridico, sempre nell\u2019audizione del 15 gennaio, ha affermato che \u00abl\u2019impatto positivo, il cosiddetto tasso di sostituzione, \u00e8 indeterminato. Non c\u2019\u00e8 una valutazione numerica\u00bb.\n\nChe le cose sarebbero molto probabilmente andate cos\u00ec, oltretutto, lo sostenevano diversi studi \u2013 tra gli altri anche uno dell\u2019Ufficio parlamentare di bilancio \u2013 e diversi esperti prima ancora che i dati lo confermassero, come avevamo scritto in una nostra analisi di febbraio 2019.\n\nQuesto \u00e8 dovuto principalmente al fatto che i lavoratori anziani e quelli giovani non sono spesso una forza lavoro omogenea, che si presti a una perfetta sostituibilit\u00e0. Inoltre c\u2019\u00e8 la preoccupazione che un aumento della spesa pensionistica rischi di tradursi nel medio periodo in un maggior costo del lavoro (le pensioni di oggi le pagano i lavoratori di oggi), con conseguenze negative sull\u2019occupazione.\n\nMatteo Salvini ha sostenuto che grazie a quota 100 siano andate in pensione 300 mila persone e che altrettanti giovani abbiano di conseguenza trovato un posto di lavoro. L\u2019affermazione \u00e8 sbagliata in primo luogo per quanto riguarda il numero di beneficiari di quota 100: sono stati 150 mila nel 2019 e nel 2020 potrebbero essere altri 30 mila circa.\n\nChe poi 150 mila giovani \u2013 la met\u00e0 della cifra riportata dal segretario della Lega \u2013 abbiano trovato lavoro grazie ai pensionamenti di quota 100 al momento non si pu\u00f2 sapere dai dati ufficiali. Ma le previsioni sono che un tasso di sostituzione di uno a uno tra nuovi pensionati e giovani assunti non si verificher\u00e0: secondo quanto riportato da Banca d\u2019Italia nel suo bollettino di gennaio, la sostituzione tra pensionati e nuovi assunti prevista nel periodo 2020-2022 \u00e8 soltanto parziale. Uno scenario che peraltro era stato previsto dagli esperti prima ancora che si conoscessero i dati sul primo anno di funzionamento della misura.", "lang": "it"}