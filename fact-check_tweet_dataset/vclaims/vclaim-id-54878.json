{"title": "Nie, genera\u0142 Parafianowicz nie nawo\u0142ywa\u0142 do walki z ameryka\u0144skim okupantem. To by\u0142 atak hakerski", "subtitle": "Genera\u0142 Ryszard Parafianowicz, rektor Akademii Sztuki Wojennej, mia\u0142 rzekomo nawo\u0142ywa\u0107 do walki z \u201eameryka\u0144skim okupantem \u201d. To nieprawda. Akademia pad\u0142a ofiar\u0105 ataku hakerskiego.", "author": "sprawdzam.afp.com", "date": "2020-04-23T19:08:44+02:00", "vclaim_id": "vclaim-id-54878", "url": "https://sprawdzam.afp.com/nie-general-parafianowicz-nie-nawolywal-do-walki-z-amerykanskim-okupantem-byl-atak-hakerski", "vclaim": "Nie, genera\u0142 Parafianowicz nie nawo\u0142ywa\u0142 do walki z ameryka\u0144skim okupantem. To by\u0142 atak hakerski\n\nGenera\u0142 Ryszard Parafianowicz, rektor Akademii Sztuki Wojennej, mia\u0142 rzekomo nawo\u0142ywa\u0107 do walki z \u201eameryka\u0144skim okupantem \u201d. To nieprawda. Akademia pad\u0142a ofiar\u0105 ataku hakerskiego.\n\nW \u015brod\u0119 22 kwietnia, na Facebooku pojawi\u0142y si\u0119 posty tu i tu, z informacj\u0105 o \u201eskandalicznym li\u015bcie\u201d genera\u0142a Ryszarda Parafianowicza. Do post\u00f3w do\u0142\u0105czono link do strony prawy.pl.\n\nPosty pochodzi\u0142y cz\u0119sto od jednego u\u017cytkownika, kt\u00f3ry jako swoje profilowe zdj\u0119cie na Facebooku zaczerpn\u0105\u0142 od ameryka\u0144skiego u\u017cytkownika sieci LinkedIn.\n\n\u201ePolitycy PiS prowadz\u0105 nas do katastrofy\u201d - czytamy. Na stronie wida\u0107 zrzut z rzekomym listem. Autor opublikowa\u0142 czytelnikom link do zarchiwizowanej strony na Wayback Machine.\n\nPodany jest te\u017c link do artyku\u0142u na stronie prawy.pl, ale w czwartek nie by\u0142 ju\u017c aktywny.\n\nFragmenty listu zacytowa\u0142 r\u00f3wnie\u017c w swoim po\u015bcie u\u017cytkownik o francuskobrzmi\u0105cym imieniu i nazwisku.\n\nU\u017cytkownik pr\u00f3cz zdj\u0119cia do\u0142\u0105czy\u0142 r\u00f3wnie\u017c link artyku\u0142u, w kt\u00f3rym ten sam list genera\u0142a przytoczono po angielsku.\n\nCo jest w li\u015bcie ?\n\n- Nast\u0105pi\u0142a ameryka\u0144ska okupacja tak zwana dobrowolna, ale dla nas przymusowa. Przeprowadzenie manewr\u00f3w Defender Europe 20 w pobli\u017cu granicy rosyjskiej jest oczywist\u0105 prowokacj\u0105 i niejako sugesti\u0105, jakoby istotne zagro\u017cenie dla Polski i w og\u00f3le dla ca\u0142ego Sojuszu faktycznie pochodzi\u0142o w\u0142a\u015bnie z Rosji - czytamy.\n\n- Pod opiek\u0105 pa\u0144stwa odradza si\u0119 ideologia faszyzmu, kt\u00f3ra u\u015bmierci\u0142a wcze\u015bniej 6 milion\u00f3w Polak\u00f3w. Z b\u00f3lem w sercu musz\u0119 stwierdzi\u0107, \u017ce p\u0142ynie ona r\u00f3wnie\u017c z Ministerstwa Obrony Narodowej - mia\u0142 doda\u0107 genera\u0142.\n\n- Dzisiaj s\u0142u\u017cycie z\u0142u, s\u0142u\u017cycie k\u0142amstwu i budowaniu mi\u0119dzynarodowych podzia\u0142\u00f3w. Pod kierownictwem polityk\u00f3w PiS, nie przyczyniacie si\u0119 do budowy potencja\u0142u obronnego wojska ani te\u017c jego morale - przestrzega\u0142.\n\nS\u0105dzac po komentarzach wielu internaut\u00f3w uwierzy\u0142o w prawdziwo\u015b\u0107 listu. - Brawo generale. Jest Pan wielki. Dzi\u0119kuj\u0119 za odwag\u0119. Oby go tylko skutecznie nie \u201euciszyli\u201d - pisa\u0142 jeden z u\u017cytkownik\u00f3w.\n\nW czwartek strona Akademii nie by\u0142a ju\u017c dost\u0119pna. Pojawia\u0142 si\u0119 na niej komunikat: \u201ePrzepraszamy, trwaj\u0105 prace konserwacyjne\u201d.\n\nDementi pojawi\u0142o si\u0119 w \u015brod\u0119 po po\u0142udniu na koncie Akademii na Twitterze.\n\nNie, general Ryszard Parafinowicz nigdy nie napisa\u0142 takiego listu, poinformowa\u0142a strona rz\u0105dowa dok\u0142adnie opisuj\u0105c atak na stronie rz\u0105dowej.\n\nAutorzy ataku podmienili jeden z artyku\u0142\u00f3w, umieszczaj\u0105c na stronie Akademii Sztuki Wojennej fa\u0142szywy list komendanta, uderzaj\u0105cy w relacje militarne Polski ze Stanami Zjednoczonymi. List wzywa\u0142 \u017co\u0142nierzy do buntu wobec \u201esi\u0142 okupacyjnych\u201d z USA.\n\nAutorzy rozes\u0142ali maile do instytucji mi\u0119dzynarodowych, tj. agend NATO i krajowych, z pro\u015bb\u0105 o odniesienie si\u0119 do tez rektora uczelni wojskowej w Polsce. Do tych dzia\u0142a\u0144 wykorzystano s\u0142u\u017cbowy adres mailowy by\u0142ego pos\u0142a PO, a tak\u017ce jednego z dziennikarzy ameryka\u0144skich \u2013 prawdopodobnie przej\u0119ty.\n\nNa angielskoj\u0119zycznym portalu internetowym, trwale zaanga\u017cowanym w rosyjskie dzia\u0142ania dezinformacyjne, ukaza\u0142 si\u0119 artyku\u0142 opisuj\u0105cy fa\u0142szywy list komendanta polskiej Akademii.\n\nI tu wracamy do strony \u201eThe Duran\u201d i do znanego ju\u017c nam autora tekst\u00f3w na tym prokremlowski portalu. Rod Renny jest m.in. autorem nieprawdziwej informacji opisanej na naszym blogu AFP Sprawdzam o przeniesieniu z Turcji do Polski g\u0142owic nuklearnych. Do Polski i jednego z kraj\u00f3w ba\u0142tyckich mia\u0142o trafi\u0107 pi\u0119\u0107 bomb B61, napisa\u0142 na pocz\u0105tku marca Rod Renny. Pog\u0142oski te zdementowa\u0142o ministerstwo obrony narodowej.\n\nZarejestrowana na Cyprze strona powsta\u0142a w 2016 r. Za\u0142o\u017cyli j\u0105 Alexander Mercouris, komentator rosyjskiej telewizji Russia Today, Peter Lavelle, kt\u00f3ry prowadzi programy angloj\u0119zyczne w tej stacji oraz Alex Christoforou, grecki przedsi\u0119biorca i r\u00f3wnie\u017c sta\u0142y komentator RT.\n\n\u201eThe Duran\u201d znalaz\u0142a si\u0119 na li\u015bcie niebezpiecznych i niewiarygodnych stron wed\u0142ug \u201eMedia Bias/Fact Check\u201d - portalu, kt\u00f3ry analizuje media pod k\u0105tem ich wiarygodno\u015bci.", "lang": "pl"}