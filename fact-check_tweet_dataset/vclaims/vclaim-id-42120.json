{"title": "Det har blitt flere behandlere i barne- og ungdomspsykiatrien", "subtitle": "Antall sysselsatte behandlere i barne- og ungdomspsykiatrien har \u00f8kt fra 3118 i 2013 til 3325 i 2018.", "author": "www.faktisk.no", "date": null, "vclaim_id": "vclaim-id-42120", "url": "https://www.faktisk.no/faktasjekker/ew7/det-har-blitt-flere-behandlere-i-barne-og-ungdomspsykiatrien", "vclaim": "I forbindelse med flere saker om \u00abet skjult nettverk av unge jenter p\u00e5 Instagram, som deler bilder og video av depresjoner, selvskading, selvmordstanker og i verste fall sine egne selvmordsfors\u00f8k\u00bb, publiserte NRK 14. november en artikkel om tilstanden i barne- og ungdomspsykiatrien (BUP).\n\nI artikkelen med tittelen \u00abProvosert av H\u00f8ie: \u2013 Vi fremst\u00e5r som tullinger\u00bb er helseminister Bent H\u00f8ie (H) sitert som f\u00f8lger:\n\n\u2013 Vi \u00f8ker antall d\u00f8gnplasser i barne- og ungdomspsykiatrien (BUP), og vi \u00f8ker antall behandlere til barn og unge.\n\nEr det riktig at regjeringen \u00f8ker antall behandlere til barn og unge? Det skal vi se n\u00e6rmere p\u00e5 i denne faktasjekken.\n\nI samme setning sier H\u00f8ie at regjeringen \u00f8ker antall d\u00f8gnplasser i barne- og ungdomspsykiatrien. Vi har sett n\u00e6rmere p\u00e5 denne p\u00e5standen i en annen faktasjekk:\n\nFaktisk.no har spurt H\u00f8ie om grunnlaget for p\u00e5standen om at antallet behandlere i barne- og ungdomspsykiatrien har \u00f8kt i l\u00f8pet av hans tid som helseminister. Vi f\u00e5r svar fra kommunikasjonsr\u00e5dgiver Trude Bakke i Helse- og omsorgsdepartementet p\u00e5 e-post.\n\nBakke viser til tall fra Statistisk sentralbyr\u00e5 (SSB) som viser utviklingen i antall \u00e5rsverk i barne- og ungdomspsykiatrien som grunnlag for H\u00f8ies p\u00e5stand.\n\nKan ikke se p\u00e5 \u00e5rsverk\n\nN\u00e5r H\u00f8ie skal legge frem dokumentasjon for p\u00e5standen om at det har blitt flere behandlere i barne- og ungdomspsykiatrien, viser han til antall \u00e5rsverk. Dette er imidlertid ikke det samme som antall behandlere. En behandler kan for eksempel jobbe deltid i BUP og deltid i en annen del av helsevesenet samtidig. Da vil ikke personen telle som et helt \u00e5rsverk i BUP, men skal likevel regnes som \u00e9n behandler.\n\nI tillegg er SSBs tall for \u00e5rsverk vanskelige \u00e5 sammenligne i \u00e5rene H\u00f8ie snakker om. Dette skyldes at byr\u00e5et i 2018 tok i bruk en ny metode for \u00e5 hente inn informasjon om arbeidstid. I tillegg ble a-ordningen, en digital innsamling av data om arbeidstid, inntekt og skattetrekk, innf\u00f8rt i 2015. Dette gj\u00f8r at tallene f\u00f8r og etter kan v\u00e6re vanskelige \u00e5 sammenligne, da de er hentet inn p\u00e5 forskjellige m\u00e5ter.\n\nArbeidstidsdata brukes for \u00e5 beregne antall \u00e5rsverk, s\u00e5 konsekvensen av dette er at det er vanskelig sammenligne tall for \u00e5rsverk i perioden 2013 til 2018, som er den perioden vi ser p\u00e5 her.\n\nH\u00f8ies p\u00e5stand handler heller ikke om hvor mye de nye behandlerne i BUP jobber, men om hvor mange de er. Det betyr at vi ikke kan se p\u00e5 antall \u00e5rsverk for \u00e5 finne ut hvor mange behandlere som jobber i barne- og ungdomspsykiatrien. I stedet m\u00e5 vi se p\u00e5 hvor mange som er sysselsatt i barne- og ungdomspsykiatrien.\n\nDet finnes ikke tall for sysselsatte som jobber som behandlere i SSBs statistikkbank. Seniorr\u00e5dgiver Geir Hjem\u00e5s har imidlertid laget en tabell for Faktisk.no som viser hvor mange som jobber i yrker det er naturlig \u00e5 regne som behandlere, blant annet leger, sykepleiere, psykologer og sosionomer.\n\nFremstilt som et stolpediagram ser tallene vi har f\u00e5tt fra SSB slik ut:\n\nHer ser vi at antall sysselsatte behandlere i barne- og ungdomspsykiatrien har \u00f8kt fra 3118 i 2013 til 3325 i 2018.\n\nH\u00f8ie har alts\u00e5 rett n\u00e5r han sier at antallet behandlere i barne- og ungdomspsykiatrien har \u00f8kt i hans tid som helseminister.", "lang": "no"}