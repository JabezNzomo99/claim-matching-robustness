{"title": "N\u00e5 har andelen ukvalifiserte l\u00e6rere flatet ut", "subtitle": "Siden Solberg-regjeringen tiltr\u00e5dte har det blitt 42 prosent flere ukvalifiserte l\u00e6rere. Andelen har ikke \u00f8kt fra forrige skole\u00e5r.", "author": "www.faktisk.no", "date": null, "vclaim_id": "vclaim-id-2980", "url": "https://www.faktisk.no/faktasjekker/Ro6/na-har-andelen-ukvalifiserte-laerere-flatet-ut", "vclaim": "Stortinget har vedtatt nye kompetansekrav for l\u00e6rere. Det inneb\u00e6rer at alle l\u00e6rere m\u00e5 ha faglig fordypning dersom de skal undervise i norsk, matematikk, engelsk, samisk og tegnspr\u00e5k. Utdanningsforbundet har protestert kraftig mot det de mener er avskilting av kompetente og erfarne l\u00e6rere.\n\nForbundsleder Steffen Handal m\u00f8tte kunnskapsminister Jan Tore Sanner (H) til debatt i Dagsrevyen etter at Stortinget hadde vedtatt \u00e5 opprettholde de nye kompetansekravene. Handal mente at statsr\u00e5den burde v\u00e6rt mer opptatt av \u00e5 skaffe flere kvalifiserte l\u00e6rere enn \u00e5 \u00abavskilte\u00bb allerede utdannede l\u00e6rere:\n\nMens lederen av Utdanningsforbundet hevder at bruken av ukvalifiserte l\u00e6rere g\u00e5r opp, sier Sanner b\u00e5de at han er bekymret for at det er flere ukvalifiserte, og at veksten har flatet ut. I denne faktasjekken skal vi se n\u00e6rmere p\u00e5 hvordan bruken av ukvalifiserte l\u00e6rere har utviklet seg de siste \u00e5rene.\n\nN\u00e5r Faktisk.no sp\u00f8r Kunnskapsdepartementet om dokumentasjon for Sanners p\u00e5stand om at veksten har flatet ut, viser seniorr\u00e5dgiver kommunikasjon Vibeke Kl\u00f8vstad til Grunnskolens Informasjonssystem (GSI). I en e-post skriver hun:\n\nGSI samler inn en omfattende mengde data om grunnskolen i Norge. Det er situasjonen per 1. oktober hvert \u00e5r som registreres. Sanner viser til andel \u00e5rsverk utf\u00f8rt av undervisningspersonale som ikke oppfyller kompetansekravene for tilsetting, jf. oppl\u00e6ringsloven \u00a7 10-1 og friskoleloven \u00a7 4-2.\n\nFiguren viser at andelen ukvalifiserte l\u00e6rere har \u00f8kt etter at Solberg-regjeringen overtok makten h\u00f8sten 2013. Skole\u00e5ret 2013\u201314 utgjorde andelen ukvalifiserte 3,2 prosent av dem som underviste p\u00e5 1.\u201310. trinn. I innev\u00e6rende skole\u00e5r har andelen \u00f8kt til 4,4 prosent.\n\nSteffen Handal har dermed rett i at bruken av ukvalifiserte har \u00f8kt p\u00e5 H\u00f8yre sin vakt. Fra skole\u00e5ret 2013\u201314 til skole\u00e5ret 2017\u201318 \u00f8kte antall ukvalifiserte l\u00e6rere med 42 prosent, if\u00f8lge tall fra GSI.\n\nEtt \u00e5r uten vekst\n\nI debatten p\u00e5 Dagsrevyen hevdet Jan Tore Sanner at det ble 80 prosent flere ukvalifiserte l\u00e6rere da de r\u00f8dgr\u00f8nne styrte. Ser man p\u00e5 antall ukvalifiserte \u00e5rsverk, var det en \u00f8kning p\u00e5 79 prosent fra skole\u00e5ret 2005\u201306 til skole\u00e5ret 2012\u201313. Sanners p\u00e5stand er dermed tiln\u00e6rmet riktig.\n\nSanner hevdet ogs\u00e5 at veksten i bruken av ukvalifiserte l\u00e6rere har flatet ut. Tallene fra GSI viser at andelen \u00f8kte hvert \u00e5r fra Solberg-regjeringen overtok makten skole\u00e5ret 2013\u201314 og til og med skole\u00e5ret 2016\u201317. Da l\u00e5 andelen p\u00e5 4,4 prosent, mens den er n\u00f8yaktig den samme i innev\u00e6rende skole\u00e5r.\n\nSanners p\u00e5stand om at veksten har flatet ut er dermed riktig, men man m\u00e5 helt tilbake til skole\u00e5ret 2001\u201302 for \u00e5 finne en h\u00f8yere andel ukvalifiserte enn blant dem som underviser i grunnskolen n\u00e5.", "lang": "no"}