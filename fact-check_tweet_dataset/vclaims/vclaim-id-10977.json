{"title": "Davvero in Italia gli aborti sono sempre di meno?", "subtitle": "Per la deputata di Liberi e Uguali Michela Rostan, siamo uno dei Paesi avanzati con un pi\u00f9 basso ricorso all'interruzione volontaria di gravidanza", "author": "www.agi.it", "date": "2018-10-13T06:52+0200", "vclaim_id": "vclaim-id-10977", "url": "https://www.agi.it/fact-checking/aborto_michela_rostan_verona_papa-4480133/news/2018-10-13/", "vclaim": "La deputata di LeU spiega che \u00abl\u2019Italia \u00e8 tra i Paesi a sviluppo avanzato con un pi\u00f9 basso ricorso all\u2019interruzione volontaria di gravidanza. Solo Germania e Svizzera hanno un tasso di abortivit\u00e0 pi\u00f9 basso del nostro. Nel nostro Paese inoltre, secondo gli ultimi dati ufficiali del Ministero della salute, si sono registrati 182 aborti ogni mille nati vivi. Un rapporto di abortivit\u00e0 con un trend in decrescita continua da vent\u2019anni a questa parte\u00bb.\n\nInoltre, l\u2019articolo 16 indica che ogni anno il Ministro della Sanit\u00e0 deve presentare \u00abal Parlamento una relazione sull\u2019attuazione della legge stessa e sui suoi effetti\u00bb. Il documento pi\u00f9 recente in materia \u00e8 stato pubblicato il 29 dicembre 2017, e contiene dati aggiornati all\u2019anno 2016.\n\nIl tasso di abortivit\u00e0 invece \u2013 ossia il numero di Ivg per 1.000 donne tra 15 e 49 anni \u2013 e\u0300 stato 6,5 per 1.000 nel 2016, con una riduzione dell\u20191,7 per cento rispetto al 2015. Questo indicatore, rispetto al rapporto di abortivit\u00e0, \u00e8 ritenuto pi\u00f9 accurato dall\u2019Organizzazione mondiale della sanit\u00e0 (Oms) per valutare correttamente il ricorso all\u2019Ivg, perch\u00e9 non \u00e8 correlato all\u2019andamento della natalit\u00e0.\n\nPer quanto riguarda il tasso di abortivit\u00e0 \u2013 quello citato da Rostan \u2013 la classifica non cambia. Come riporta la relazione del Ministero della Sanit\u00e0, a livello europeo il dato italiano (8,0, superiore al 6,5 gi\u00e0 citato perch\u00e9 ricalcolato su donne di et\u00e0 leggermente diversa, tra i 14-44 anni) \u00e8 tra i pi\u00f9 bassi, superiore appunto solo a quello di Germania (6,8) e Svizzera (6,3).\n\nLo stesso discorso vale a livello internazionale. Se si considerano i tassi di abortivit\u00e0 per 1.000 donne di et\u00e0 tra i 15 e i 44 anni (2011-2016), Paesi \u00aba sviluppo avanzato\u00bb \u2013 e appartenenti all\u2019Ocse (Organizzazione per la cooperazione e lo sviluppo economico) \u2013 come Svezia (20,8), Francia (18,1), Inghilterra e Galles (16), Stati Uniti (14,6), Danimarca (13,8), Norvegia (13,0), Canada (11,6), Spagna (10,4) e Finlandia (10) hanno tutti tassi di abortivit\u00e0 pi\u00f9 alti dell\u2019Italia.\n\nQuesti dati sono confermati anche da un\u2019altra fonte. Nel suo recente rapporto Abortion Worldwide 2017, l\u2019Istituto Guttmacher \u2013 una delle principali organizzazioni di ricerca e politica impegnata a promuovere la salute e i diritti sessuali in tutto il mondo \u2013 ha elaborato i dati delle Nazioni Unite e di articoli scientifici sul tema per calcolare i tassi di abortivit\u00e0 a livello mondiale.\n\nIl tasso italiano di 8,0 \u00e8 inferiore alla media degli Stati sviluppati (27) e a quella, tra gli altri, dei Paesi europei (29), nordamericani (17) e oceanici (19).\n\nCome abbiamo visto, il tasso di abortivit\u00e0 in Italia nel 2016 \u00e8 stato pari a 6,5. E l\u2019andamento di questo indicatore \u00e8 in calo ormai dall\u2019inizio degli anni Ottanta.\n\nSecondo i dati del Ministero della Sanit\u00e0, in Italia nel 1983 ci sono state 16,9 interruzioni volontarie di gravidanza ogni 1.000 donne tra i 14 e i 49 anni, nel 1991 11, nel 2014 7,1. In generale, il calo tra il 1983 e il 2016 \u00e8 stato del 61,9 per cento, maggiore nel Centro Italia (-65,4 per cento) e minore nelle Isole (-54,3 per cento).\n\nSecondo la ricerca gi\u00e0 citata dell\u2019Istituto Guttmacher, il calo del tasso di abortivit\u00e0 si \u00e8 verificato, in parte, anche su scala mondiale. Nei Paesi sviluppati, agli inizi degli anni Novanta il tasso di abortivit\u00e0 era in media pari a 46, molto pi\u00f9 alto dell\u2019attuale valore di 27. Molto meno marcata \u00e8 stata invece la riduzione del tasso di abortivit\u00e0 nei Paesi in via di sviluppo, dove si \u00e8 passato da un valore di 40 tra il 1990 e il 1994 e un valore di 36 tra il 2010 e il 2014.\n\nIndividuare le cause di questa diminuzione in Italia non \u00e8 semplice, come spiega la relazione del Ministero della Salute. Fattori come la maggiore diffusione dei metodi contraccettivi e l\u2019aumento dell\u2019uso della \u201cpillola dei 5 giorni dopo\u201d potrebbe aver contribuito al calo degli aborti, cos\u00ec come i cambiamenti nei livelli d\u2019istruzione e la separazione sempre pi\u00f9 netta tra sessualit\u00e0 e procreazione.\n\nInoltre, \u00e8 importante sottolineare che nel 2016, dopo anni di aumenti, si \u00e8 stabilizzata la percentuale di ginecologi obiettori. Secondo i dati pi\u00f9 recenti, nel 2016 erano obiettori il 70,9 per cento dei ginecologi, contro il 57,8 per cento del 2005, ma come sottolinea la relazione ministeriale il numero dei non obiettori risulta comunque \u00absuperiore a quello necessario a rispondere adeguatamente alle richieste di Ivg\u00bb.", "lang": "it"}