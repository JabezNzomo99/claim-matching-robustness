{"title": "Jakie by\u0142o tempo rozwoju Polski w ostatnich kilku latach?", "subtitle": "Jakie by\u0142o tempo rozwoju Polski w ostatnich kilku latach? Zapoznaj si\u0119 z nasz\u0105 najnowsz\u0105 analiz\u0105, w kt\u00f3rej odpowiadamy na to pytanie.", "author": "demagog.org.pl", "date": null, "vclaim_id": "vclaim-id-42914", "url": "https://demagog.org.pl/wypowiedzi/jakie-bylo-tempo-rozwoju-polski-w-ostatnich-kilku-latach/", "vclaim": "Jakie by\u0142o \u015brednie tempo rozwoju Polski w ostatnich kilku latach?\n\nWypowied\u017a Krzysztofa Bosaka oceniamy jako fa\u0142sz, poniewa\u017c wzrost PKB Polski wyni\u00f3s\u0142 \u015brednio 4,24 proc. w latach 2015-2019, a warto\u015b\u0107 zbli\u017con\u0105 do przytoczonych 3 proc. osi\u0105gn\u0105\u0142 jedynie w roku 2016. Ponadto z podanych dw\u00f3ch kraj\u00f3w \u2013 Rumunii i W\u0119gier \u2013 jedynie ten pierwszy odnotowa\u0142 szybszy od Polski wzrost PKB w ci\u0105gu ostatnich pi\u0119ciu lat. Okre\u015blenie \u201eto jest co najwy\u017cej \u015brednie tempo\u201d jest opini\u0105 i nie podlega weryfikacji.\n\nWzrost PKB w Polsce, Rumunii i na W\u0119grzech\n\nW czasie debaty prezydenckiej Krzysztof Bosak stwierdzi\u0142, \u017ce wzrost gospodarczy Polski w ostatnich latach nie by\u0142 bardzo wysoki, a raczej przeci\u0119tny. Mia\u0142 on wynie\u015b\u0107 mniej wi\u0119cej 3 proc. PKB rocznie, a kraje takie jak W\u0119gry czy Rumunia mia\u0142y rozwija\u0107 si\u0119 szybciej od Polski. Dane na temat poruszony przez Krzysztofa Bosaka podaje Eurostat. Poniewa\u017c analizowana wypowied\u017a pad\u0142a w kontek\u015bcie dzia\u0142a\u0144 Andrzeja Dudy, przeanalizujemy przy pomocy tabeli lata 2015-2019, czyli okres kadencji aktualnego prezydenta.\n\nJak wynika z tabeli, \u015bredni wzrost polskiego PKB w latach 2015-2019 wyni\u00f3s\u0142 4,24 proc. \u2013 nieco wi\u0119cej, ni\u017c odnotowano na W\u0119grzech (4,06 proc.) i mniej ni\u017c w Rumunii (4,86 proc.). Wynik ten jest tak\u017ce ponad dwukrotnie wy\u017cszy ni\u017c \u015brednia Unijna (2,08 proc.).\n\nKrzysztof Bosak ma racj\u0119, m\u00f3wi\u0105c \u017ce Rumunia rozwija\u0142a si\u0119 w ostatnich latach szybciej od Polski. Nie jest to jednak prawd\u0105 w stosunku do W\u0119gier. Krzysztof Bosak wprowadza tak\u017ce w b\u0142\u0105d, podaj\u0105c wzrost polskiego PKB na poziomie 3 proc., poniewa\u017c tak\u0105 warto\u015b\u0107 osi\u0105gn\u0119li\u015bmy tylko w roku 2016, a \u015brednia z pi\u0119ciu lat wynios\u0142a 4,24 proc. W zwi\u0105zku z powy\u017cszym analizowan\u0105 wypowied\u017a oceniamy jako fa\u0142sz.", "lang": "pl"}