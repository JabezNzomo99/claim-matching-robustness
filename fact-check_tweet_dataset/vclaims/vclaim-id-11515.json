{"title": "Di Maio sbaglia: i Tg Rai danno pi\u00f9 spazio al governo rispetto all'opposizione", "subtitle": "", "author": "pagellapolitica.it", "date": null, "vclaim_id": "vclaim-id-11515", "url": "https://pagellapolitica.it/dichiarazioni/8134/di-maio-sbaglia-i-tg-rai-danno-piu-spazio-al-governo-rispetto-allopposizione", "vclaim": "\u00abLe ha viste le stime delle presenze nei Tg della Rai? Siamo l\u2019unico governo che si ricordi che in Rai \u00e8 presente la met\u00e0 del tempo dell\u2019opposizione\u00bb.\n\nLuigi Di Maio non ha specificato un arco temporale di riferimento. Abbiamo quindi deciso di prendere in esame la totalit\u00e0 del tempo che, dal momento della nascita dell'attuale esecutivo, i telegiornali Rai hanno destinato al governo Conte.\n\nDal 1\u00b0 giugno 2018 (data di insediamento del governo) al 30 settembre (ultimo dato disponibile), i Tg della Rai hanno riservato al presidente del Consiglio, al governo, ai ministri e ai sottosegretari un totale di 197,2 ore (11.830 minuti) [1] \u2013 tra interventi e notizie \u2013 per una media mensile di 49,3 ore (circa 2.958 minuti).\n\nPer quanto riguarda le ore dedicate ai partiti che costituiscono la maggioranza, l\u2019Agcom riporta che alla Lega e al Movimento Cinque Stelle (esclusi gli esponenti del governo) sono state riservate dai Tg della Rai un totale di 40,1 ore (2.408 minuti) [2] di spazio in onda \u2013 distribuito tra le 20,5 ore (1.229 minuti) del M5S e le 19,5 ore (1.179 minuti) della Lega. Una media di poco pi\u00f9 di 10 ore al mese (602 minuti).\n\nSecondo Agcom, il totale delle ore riservate ai gruppi di opposizione ammonta a 118 ore (7.077 minuti) [3]. Ogni mese sono state quindi riportate in media 29,5 ore (1.769,2 minuti) di notizie e interventi riguardanti i partiti di opposizione (Forza Italia, Pd, Fratelli d\u2019Italia e cos\u00ec via).\n\nNon solo. Se consideriamo solamente il governo, i ministri e i sottosegretari \u2013 escludendo quindi la figura centrale del presidente del Consiglio \u2013 si scopre che al solo esecutivo e ai suoi membri sono riservate ogni mese 37,6 ore (2.258 minuti) [4] in media di informazione. Si sta quindi parlando di circa 8 ore in pi\u00f9 di quanto speso ogni mese dai telegiornali Rai per le notizie relative all\u2019opposizione.\n\nQuesto stesso dato falso aveva gi\u00e0 avuto una diffusione precedente alla dichiarazione di Di Maio, come ha approfondito anche il collega David Puente. Qualche giorno prima della dichiarazione rilasciata dal leader del Movimento Cinque Stelle, infatti, l'immagine qui sotto era circolata sui social network ed era stata condivisa, tra gli altri, da Carlo Sibilia, deputato pentastellato.\n\nSecondo l\u2019immagine, nel mese di settembre i due principali partiti dell'opposizione, il Partito Democratico e Forza Italia, avrebbero avuto pi\u00f9 spazio all'interno dei telegiornali Rai rispetto al tempo che \u00e8 stato dedicato a Lega e M5S.\n\nAbbiamo verificato questa singola informazione e, effettivamente, i dati Agcom confermano quanto riportato nell'immagine. \u00c8 per\u00f2 un punto di vista molto parziale e un uso dei dati piuttosto distorto: non vengono contati, infatti, i minuti dedicati ad esponenti del governo e al presidente del Consiglio, che sono molto ampi rispetto ai soli servizi che si concentrano sulle forze politiche che li appoggiano, come \u00e8 logico che sia.\n\nDati alla mano, la dichiarazione di Di Maio \u00e8 sbagliata. I Tg Rai riservano infatti un tempo superiore al governo rispetto all\u2019opposizione: in media, ogni mese 29,5 ore sono dedicate alle forze opposte al governo Conte, contro le 49,3 ore dedicate al presidente del Consiglio, all\u2019esecutivo e ai suoi componenti. In aggiunta \u2013 anche escludendo dal conteggio le ore dedicate al presidente del Consiglio \u2013 l\u2019opposizione riceve comunque 8 ore medie mensili in meno di copertura mediatica da parte dei Tg Rai rispetto all'esecutivo. Il leader pentastellato potrebbe aver fatto riferimento a un dato molto parziale (a settembre Partito Democratico e Forza Italia hanno effettivamente avuto pi\u00f9 spazio di M5S e Lega nei Tg Rai, governo escluso) ma, cos\u00ec come \u00e8 espressa, l\u2019informazione riportata \u00e8 sicuramente sbagliata.\n\n[1] Questa cifra \u00e8 stata ottenuta sommando i tempi di antenna della voce \u201cPresidente del Consiglio\u201d a quelli della voce \u201cGoverno/Ministri/Sottosegretari\u201d per il mese di giugno, luglio, agosto e settembre (arrotondando i secondi a 0 se sotto al 30 e a 60 se sopra il 30).\n\n[2] Questa cifra \u00e8 stata ottenuta sommando i tempi di antenna della voce \u201cMovimento 5 Stelle\u201d a quelli della voce \u201cLega\u201d per il mese di giugno, luglio, agosto e settembre (arrotondando i secondi a 0 se sotto al 30 e a 60 se sopra il 30).\n\n[3] Questa cifra \u00e8 stata ottenuta sommando i tempi di antenna della voce \u201cTotale\u201d dei Soggetti Politici e sottraendoli per il tempo di antenna delle voci \u201cMovimento 5 Stelle\u201d e \u201cLega\u201c per il mese di giugno, luglio, agosto e settembre (arrotondando i secondi a 0 se sotto al 30 e a 60 se sopra il 30).\n\n[4] Questa cifra \u00e8 stata ottenuta sommando i tempi di antenna della voce \u201cGoverno/Ministri/Sottosegretari\u201d per il mese di giugno, luglio, agosto e settembre (arrotondando i secondi a 0 se sotto al 30 e a 60 se sopra il 30).", "lang": "it"}