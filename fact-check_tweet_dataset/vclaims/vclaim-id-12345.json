{"title": "Meloni ha ragione sulle stime riviste al ribasso del RdC, ma...", "subtitle": "", "author": "pagellapolitica.it", "date": null, "vclaim_id": "vclaim-id-12345", "url": "https://pagellapolitica.it/dichiarazioni/8194/meloni-ha-ragione-sulle-stime-riviste-al-ribasso-del-rdc-ma", "vclaim": "\u00abI Cinque Stelle hanno venduto numeri falsi di potenziali destinatari: da sei milioni iniziali, arriveremo al un milione e mezzo finale. E la priorit\u00e0 nell\u2019erogazione l\u2019avranno immigrati, rom e abusivi vari\u00bb\n\nLa leader di Fratelli d\u2019Italia Giorgia Meloni ha ragione nel sostenere che il Movimento 5 stelle aveva promesso che il reddito di cittadinanza sarebbe andato a un numero maggiore di beneficiari rispetto a quanto riportato da fonti governative o indipendenti dopo l\u2019approvazione del decreto che lo istituisce, ma \u00e8 imprecisa sulle cifre.\n\nIl punto di partenza era di nove milioni, e non di sei, anche se \u00e8 vero che a un certo punto Di Maio abbia parlato di 6,5 milioni di persone. Il punto di arrivo poi \u00e8 di quattro milioni circa per il governo, e di 2,4 milioni (la stima minore) per l\u2019Inps. In nessun caso dunque di 1,5 milioni.\n\nScorretto, infine, sostenere che \u00abimmigrati, rom e abusivi\u00bb - premesso che \u00e8 pi\u00f9 corretto parlare di \u201cstranieri\u201d che di \u201cimmigrati\u201d, e che non \u00e8 chiaro chi siano gli \u201cabusivi\u201d - avranno la priorit\u00e0 nell\u2019erogazione del reddito. Il d.l. 4/2019 non crea alcuna corsia preferenziale per queste categorie. Anzi, il requisito della residenza per dieci anni per gli stranieri rischia, in base alla giurisprudenza costituzionale, di essere considerato un trattamento discriminatorio illegittimo rispetto ai cittadini italiani.\n\n\u00c8 vero insomma che i numeri sono stati rivisti molto al ribasso, anche se le cifre sono da correggere. Del tutto priva di fondamento la seconda parte dell\u2019affermazione, sulle presunte corsie preferenziali. Un \u201cN\u00ec\u201d stiracchiato.", "lang": "it"}