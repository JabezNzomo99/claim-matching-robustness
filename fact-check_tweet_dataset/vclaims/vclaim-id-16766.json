{"title": "Numrat p\u00ebr Papun\u00ebsin\u00eb e Demantojn\u00eb Presidentin Tha\u00e7i", "subtitle": "", "author": "kallxo.com", "date": null, "vclaim_id": "vclaim-id-16766", "url": "https://kallxo.com/krypometer/numrat-per-papunesine-e-demantojne-presidentin-thaci/", "vclaim": "Tha\u00e7i kishte premtuar 500 milion\u00eb euro investime n\u00eb bujq\u00ebsi t\u00eb cilat do t\u00eb vinin nga buxheti i Republik\u00ebs s\u00eb Kosov\u00ebs dhe nga p\u00ebrkrahja e bizneseve p\u00ebrmes Fondit p\u00ebr Pun\u00ebsim. Me k\u00ebto investime, Tha\u00e7i premtonte se do t\u00eb krijohen 50 mij\u00eb vende t\u00eb reja t\u00eb pun\u00ebs p\u00ebr kat\u00ebr vjet.\n\nMe trendin e investimeve n\u00eb bujq\u00ebsi, p\u00ebr kat\u00ebr vjet, nuk do t\u00eb mund t\u00eb arrihen as gjysma e investimeve t\u00eb premtuara, pasi q\u00eb n\u00eb vit po investohen 43 milion\u00eb euro n\u00eb bujq\u00ebsi.\n\nKosova \u00ebsht\u00eb vendi me nivelin m\u00eb t\u00eb lart\u00eb t\u00eb popullsis\u00eb joaktive me 59.4%. N\u00eb Serbi, n\u00eb vitin 2015, 48.4% e personave n\u00eb mosh\u00eb pune ishin jo-aktiv\u00eb. N\u00eb Mal t\u00eb zi personat joaktiv\u00eb p\u00ebrb\u00ebnin 39.4% t\u00eb personave n\u00eb mosh\u00eb pune, kurse n\u00eb Shqip\u00ebri 38.5%. Vet\u00ebm Bosnja e Hercegovina i afrohen Kosov\u00ebs me nivel t\u00eb joaktiviteti me 56.3 p\u00ebr qind.\n\nN\u00eb vitin 2012, pjes\u00ebmarrja n\u00eb fuqi pun\u00ebtore ka qen\u00eb p\u00ebr 11.2 pik\u00eb t\u00eb p\u00ebrqindjes m\u00eb e ul\u00ebt se ajo e regjistruar n\u00eb vitin 2009. Gjithashtu, shkalla e papun\u00ebsis\u00eb ka qen\u00eb p\u00ebr 14.5 pik\u00eb t\u00eb p\u00ebrqindjes m\u00eb e ul\u00ebt n\u00eb vitin 2012 krahasuar me vitin 2009. P\u00ebr shkak t\u00eb ndryshimit t\u00eb metodologjis\u00eb s\u00eb matjes s\u00eb shkall\u00ebs s\u00eb papun\u00ebsis\u00eb, ASK-ja e ka rritur numrin e personave joaktiv\u00eb (q\u00eb nuk konsiderohen as t\u00eb pun\u00ebsuar e as t\u00eb papun\u00eb) dhe e ka ulur shkall\u00ebn e papun\u00ebsis\u00eb.", "lang": "sq"}