{"title": "Nei, Roald (51) fikk ikke en pantelapp p\u00e5 to kroner av Nav", "subtitle": "Ingen kjenner til Roald eller saksbehandleren hos Nav. Den fem \u00e5r gamle pantelappen stammer fra en butikk som ble lagt ned i 2015.", "author": "www.faktisk.no", "date": null, "vclaim_id": "vclaim-id-4825", "url": "https://www.faktisk.no/faktasjekker/vjx/nei-roald-51-fikk-ikke-en-pantelapp-pa-to-kroner-av-nav", "vclaim": "Mandag 9. juli delte Facebook-siden \u00abKundeservice\u00bb en sak fra nettstedet Ukensnytt.com med tittelen \u00abRoald (51) s\u00f8kte om krisehjelp p\u00e5 Nav - fikk pantelapp p\u00e5 2 kr av de ansatte\u00bb. Saken er illustrert med bilde av en middelaldrende skjeggete mann p\u00e5 noe som kan se ut som et venterom, og et bilde av en pantelapp p\u00e5 to kroner fra Rimi B\u00f8lerlia.\n\nI korte trekk handler saken om 51-\u00e5r gamle Roald som mistet jobben som ekspedit\u00f8r hos Fretex, og ba om krisehjelp hos Nav. Der fikk han en pantelapp p\u00e5 to kroner fra de ansatte. Hendelsen skal angivelig ha skjedd i forrige uke.\n\nSaken oppgir ikke etternavn p\u00e5 Roald, men pantelappen p\u00e5 2 kroner er avbildet, og viser at pantingen skjedde p\u00e5 Rimi B\u00f8lerlia i Oslo. En \u00absaksbehandlingsansvarlig\u00bb i Nav, Cecilie Flessen, er ogs\u00e5 omtalt, og beklager hendelsen.\n\nPostingen p\u00e5 Facebook genererte raskt sterke reaksjoner, og Faktisk.no har f\u00e5tt tips fra lesere som lurer p\u00e5 om saken er ekte. Det er hva vi skal se n\u00e6rmere p\u00e5 i denne faktasjekken.\n\nDet mest i\u00f8ynefallende med saken er selve pantelappen p\u00e5 to kroner. Opplysningene g\u00e5r igjen i tittelen og i teksten, der Roald (51) skal ha f\u00e5tt en pantelapp p\u00e5 to kroner fra de ansatte p\u00e5 Nav-kontoret. Bildet viser at pantelappen er fra Rimi B\u00f8lerlia.\n\nB\u00f8lerlia ligger p\u00e5 B\u00f8ler i bydelen \u00d8stensj\u00f8 i Oslo, og adressen til butikken er B\u00f8lerlia 52.\n\nSom mange har f\u00e5tt med seg, finnes ikke butikkjeden Rimi lenger. I 2014 kj\u00f8pte Coop ICA-Norge, som inkluderte landets Rimi-butikker. I mars 2015 bestemte Coop seg for \u00e5 avvikle kjedenavnene ICA og Rimi, og omgj\u00f8re butikkene til Coop.\n\nRimi B\u00f8lerlia ble imidlertid nedlagt i 2015 f\u00f8r navneendringen skjedde. Rema 1000 overtok lokalene og startet opp igjen butikk senh\u00f8sten 2015. Det har alts\u00e5 ikke v\u00e6rt noen Rimi-butikk p\u00e5 adressen de siste tre \u00e5rene. Men pantelappen viser seg \u00e5 v\u00e6re eldre.\n\nGj\u00f8r man et bildes\u00f8k i Google p\u00e5 \u00abpantelapp\u00bb, dukker det samme bildet i to versjoner opp som aller f\u00f8rste treff. Det er to bilder hobbyfotograf Kjetil Ree lastet opp til den \u00e5pne bildedatabasen Wikimedia commons 20. juni 2013. Bildet ble tatt samme dag, noe som ogs\u00e5 vises nederst p\u00e5 pantelappen i originalbildet, men som er kuttet bort i versjonen gjengitt i saken til Ukensnytt.com.\n\nKjetil Ree bekrefter overfor Faktisk.no at bildet er hans.\n\nPantelappen er alts\u00e5 fem \u00e5r gammel, og har ingen sammenheng med historien i Ukensnytt.com.\n\nEt annet sentralt element i saken er naturlig nok bildet av \u00abRoald\u00bb. Ved \u00e5 laste opp bildet kan en gj\u00f8re s\u00e5kalte reverserte bildes\u00f8k i tjenester som Google.com, Tineye.com og Yandex.com.\n\nVerken Google eller Tineye var i stand til \u00e5 gjenkjenne bildet, men tjenesten Yandex.com fant umiddelbart en lang rekke bilder av en identisk mann. Disse bildene ledet oss til amerikaneren Eric Hites, som blogger under navnet \u00abFat Guy Across America\u00bb.\n\nHan er sv\u00e6rt aktiv p\u00e5 Facebook, der han begynte \u00e5 blogge om hvordan han i 2015 skulle g\u00e5 ned i vekt ved \u00e5 sykle fra USAs \u00f8stkyst til vestkyst.\n\nAlts\u00e5 har heller ikke dette bildet noen sammenheng med historien om Roald og pantelappen.\n\nI saken er det en \u00absaksbehandlingsansvarlig\u00bb Cecilie Flessen i Nav som uttaler seg. Faktisk.no har v\u00e6rt i kontakt med pressevakten i Arbeids- og velferdsdirektoratet. De kjenner ikke til saken, og oppgir at det ikke finnens noen med navnet Cecilie Flessen i deres oversikt over ansatte i Nav-systemet.\n\nDirektoratet har imidlertid bare oversikt over statens ansatte i Nav-systemet. Kommunene har egne ansatte som blant annet har ansvaret for lokale tiltak og sosiale ytelser. Heller ikke i Oslo kjenner de til en Cecilie Flessen. Avdelingsdirekt\u00f8r Mary Ann Gursli i Bydel \u00d8stensj\u00f8 opplyser at de verken har h\u00f8rt om saken eller den Nav-ansatte som er omtalt.\n\nDet finnes heller ingen Cecilie Flessen i de nasjonale skattelistene. Ei heller i Folkeregisteret eller Eiendomsregisteret. Mye tyder derfor p\u00e5 at det ikke finnes noen Cecilie Flessen i det hele tatt i Norge, og at hun er en oppdiktet person.\n\nIf\u00f8lge saken skal 51 \u00e5r gamle Roald ha mistet jobben som ekspedit\u00f8r hos Fretex. Fretex finner imidlertid ingen ved navn Roald som nylig har mistet jobben hos dem. Kommunikasjonssjef Trine Gjermundbo har unders\u00f8kt internt.\n\nHun opplyser at Fretex har flere tusen personer innom i \u00e5ret p\u00e5 ulike attf\u00f8ringstiltak, og at det derfor m\u00e5 tas noen forbehold. I en e-post skriver hun:\n\nNettstedet Ukensnytt.com er et relativt nytt tilskudd i rekken av norske l\u00f8gnfabrikker som har dukket opp den siste tiden. 19. juni publiserte vi en egen innsiktsartikkel om disse nettstedene, som sto bak Norges mest delte saker i mai i \u00e5r.\n\nEtter at vi publiserte denne saken dukket Ukensnytt.com opp med en rekke fellesnevnere med de andre nettstedene. Nettstedet Ukensnytt.com ble registrert 22. juni og publiserer artikler som:\n\u2022 Sverige: 6 \u00e5r gammel flyktning viste seg \u00e5 v\u00e6re 35 \u00e5r gammel kortvokst fra Syria\n\u2022 Mann siktet for \u00e5 voldta en ku \u2013 hevdet det var en reinkarnasjon av hans d\u00f8de kone\n\u2022 Rolf (82) kastet ut av eldrehjemmet da han ukentlig hadde prostituerte p\u00e5 bes\u00f8k\n\nNettstedet er registrert fra Buskerud p\u00e5 den amerikanske tjenesten Cloudflare, som tilbyr l\u00f8sninger for anonymitet. Dette er den samme tjenesten som et nettverk med andre s\u00e5kalte l\u00f8gnfabrikker bruker. Disse omtalte vi i en egen artikkel om at l\u00f8gnfabrikker laget Norges mest delte saker i mai. Ukensnytt.com bruker ogs\u00e5 samme Google AdSense kode som disse nettstedene, som betyr at pengene for annonsevisningene p\u00e5 denne siden ender opp samme sted.\n\nI artikkelen om Roald (51) st\u00e5r det imidlertid ikke noe om hvorvidt informasjonen stemmer eller ikke. Reaksjonene p\u00e5 Facebook viser at mange oppfatter den som ekte.\n\nSakene til Ukensnytt.com deles fra Facebook-siden \u00abKundeservice\u00bb. Dette er den samme Facebook-siden som ogs\u00e5 deler eller har delt saker fra viralsider du ikke kan stole p\u00e5:\n\nInnholdet p\u00e5 disse nettstedene spres flittig ogs\u00e5 i andre Facebook-sider som:\n\nDisse kan du heller ikke stole p\u00e5.", "lang": "no"}