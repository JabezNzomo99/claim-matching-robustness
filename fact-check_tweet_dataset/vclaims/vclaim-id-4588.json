{"title": "Ambasada w \u015bwietle postanowie\u0144 konwencji wiede\u0144skiej", "subtitle": "Ewa Kopacz o tym, \u017ce Ambasada, jako plac\u00f3wka nie mo\u017ce by\u0107 stron\u0105 post\u0119powania. Sprawdzamy wypowied\u017a Ewy Kopacz dot. konwencji wiede\u0144skiej.", "author": "demagog.org.pl", "date": null, "vclaim_id": "vclaim-id-4588", "url": "https://demagog.org.pl/wypowiedzi/ambasada-w-swietle-postanowien-konwencji-wiedenskiej/", "vclaim": "Premier Ewa Kopacz wypowiedzia\u0142a te s\u0142owa w odpowiedzi na pytanie o komentarz w sprawie wyroku rosyjskiego s\u0105du arbitra\u017cowego Petersburga i obwodu leningradzkiego dotycz\u0105cego Konsulatu Generalnego RP w Sankt Petersburgu, w kt\u00f3rym wyda\u0142 on nakaz egzekucyjny, zezwalaj\u0105c na eksmisj\u0119 plac\u00f3wki.\n\nPani premier w zwi\u0105zku z tym mia\u0142a najprawdopodobniej na my\u015bli ratyfikowan\u0105 przez Polsk\u0119 Konwencj\u0119 Wiede\u0144sk\u0105 o stosunkach konsularnych sporz\u0105dzon\u0105 w Wiedniu dnia 24 kwietnia 1963 roku (Dz.U. 1982 nr 13 poz. 98).\n\nKwestia podmiotowo\u015bci i zdolno\u015bci s\u0105dowej przedstawicielstw dyplomatycznych i urz\u0119d\u00f3w konsularnych jest co najmniej sporna.\n\nZ punktu widzenia przewa\u017caj\u0105cej cz\u0119\u015bci doktryny i judykatury, w tym polskiej, uwa\u017ca si\u0119, \u017ce plac\u00f3wki dyplomatyczne i konsularne ze wzgl\u0119du na brak osobowo\u015bci prawnej, nie maj\u0105 r\u00f3wnie\u017c zdolno\u015bci s\u0105dowej. T\u0105 przypisuje si\u0119 natomiast pa\u0144stwom wysy\u0142aj\u0105cym, szefom misji dyplomatycznych i konsularnych oraz innym cz\u0142onkom personelu dyplomatycznego, kt\u00f3rzy korzystaj\u0105 na podstawie prawa dyplomatycznego, podobnie jak szefowie misji, z immunitetu s\u0105dowego. Ten specyficzny status ma opiera\u0107 si\u0119 w\u0142a\u015bnie na postanowieniach konwencji wiede\u0144skich (konwencji o stosunkach dyplomatycznych z 1961 r. i wskazanej wy\u017cej konwencji o stosunkach konsularnych z 1963 r.).\n\nNie przewiduj\u0105 one bowiem mo\u017cliwo\u015bci s\u0105dzenia przedstawicielstwa dyplomatycznego lub urz\u0119du konsularnego jako organu pa\u0144stwa wysy\u0142aj\u0105cego, ale tak\u017ce traktowania pow\u00f3dztwa przeciwko takiemu przedstawicielstwu lub urz\u0119dowi jako pow\u00f3dztwa wystosowanego przeciwko pa\u0144stwu wysy\u0142aj\u0105cemu.\n\nStanowisko to wyra\u017ca si\u0119 w orzecznictwie S\u0105du Najwy\u017cszego. W postanowieniu z 25 maja 2007 r. (I CSK 6/07) S\u0105d Najwy\u017cszy uzna\u0142, \u017ce ambasada pa\u0144stwa obcego nie ma zdolno\u015bci s\u0105dowej.\n\nDla rozwini\u0119cia tego uzasadnienia, skierowali\u015bmy wniosek do Ministerstwa Spraw Zagranicznych o udost\u0119pnienie informacji publicznej w tej sprawie. Zostanie uzupe\u0142nione w p\u00f3\u017aniejszym terminie. Podobnej wypowiedzi do analizowanej udzieli\u0142 rzecznik prasowy MSZ pan Marcin Wojciechowski dla Polskiej Agencji Prasowej, kt\u00f3ra zosta\u0142a opublikowana w depeszy 17 marca 2015 roku.", "lang": "pl"}