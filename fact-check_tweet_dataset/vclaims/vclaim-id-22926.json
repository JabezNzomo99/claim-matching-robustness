{"title": "Umulig \u00e5 si om ambulansen kommer raskere fram enn i 2016", "subtitle": "Helseministeren sa at ambulansene kommer raskere fram enn f\u00f8r. Det er umulig \u00e5 si sikkert.", "author": "www.faktisk.no", "date": null, "vclaim_id": "vclaim-id-22926", "url": "https://www.faktisk.no/faktasjekker/Qno/umulig-a-si-om-ambulansen-kommer-raskere-fram-enn-i-2016", "vclaim": "I Stortingets sp\u00f8rretime 22. mai uttalte helseminister Bent H\u00f8ie (H) seg om responstiden for ambulanser i akuttsituasjoner. Da sa han f\u00f8lgende:\n\nKonteksten for helseministerens svar er en p\u00e5g\u00e5ende debatt om hvorvidt akuttilbudet er godt nok, spesielt i distriktene, og om hva som b\u00f8r gj\u00f8res for \u00e5 forbedre det.\n\nI denne faktasjekken skal vi se p\u00e5 H\u00f8ies p\u00e5stand om at responstiden har blitt bedre, og at bedringen har v\u00e6rt st\u00f8rre i distriktene enn i tettbygde str\u00f8k.\n\nI 2000 vedtok Stortinget nasjonale m\u00e5lsetninger for hvor raskt ambulansen skal v\u00e6re p\u00e5 plass i akuttsituasjoner. Det skjedde i forbindelse med en stortingsmelding om akuttmedisinsk beredskap (St.meld. nr. 43 (1999-2000)). M\u00e5lsetningene er anbefalinger, og er ikke lovfestet i dag.\n\nM\u00e5lsetningene for ambulanseutrykingene er basert p\u00e5 hastegrad og hva slags omr\u00e5de utrykningen skjer i.\n\u2022 Hastegradene skiller mellom akutt, haster, og tre niv\u00e5er av vanlig. I debatten om responstid handler det om akuttsituasjoner. Dette er de utrykningene som har h\u00f8yest prioritet.\n\u2022 I de nasjonale m\u00e5lene skilles det mellom tettbygde og grisgrendte omr\u00e5der. Et tettbygd omr\u00e5de er definert som en kommune der det ligger minst ett tettsted med minst 10 000 innbyggere. Et grisgrendt str\u00f8k er en kommune der det ikke finnes et slikt tettsted.\n\nDe nasjonale m\u00e5lsetningene sier at ambulansen skal v\u00e6re p\u00e5 plass ved hendelsesstedet, for eksempel et hjem eller et ulykkessted, innen 12 minutter i tettbygde str\u00f8k og innen 25 minutter i grisgrendte str\u00f8k.\n\nAnbefalingen fra myndighetene er at disse m\u00e5lene skal bli oppn\u00e5dd i 90 prosent av tilfellene. Den nasjonale m\u00e5lsetningen \u00e5pner alts\u00e5 for at 10 prosent av ambulanseutrykningene blir forsinket.\n\nP\u00e5 Helsedirektoratets nettsider finnes det statistikk som viser i hvilken grad m\u00e5lene blir n\u00e5dd i hvert enkelt fylke.\n\nI fjor fremmet Senterpartiet, SV og KrF et forslag om \u00e5 lovfeste m\u00e5lsetningene i Stortinget. Da stemte Ap imot, men under landsm\u00f8tet i \u00e5r vedtok partiet at m\u00e5lene for responstid skal forskriftsfestes.\n\nI en debatt med Sp-leder Trygve Slagsvold Vedum i Stortinget, kalte Bent H\u00f8ie (H) lovfesting av responstiden for en veldig d\u00e5rlig l\u00f8sning.\n\nS\u00e5 lang tid tar det ikke\n\n28. mai var responstiden tema i NRKs Politisk kvarter. Verken helseministeren eller noen fra H\u00f8yre eller regjeringspartiene stilte i debatten. NRK-programleder Bj\u00f8rn Myklebust spilte derfor av et klipp fra Stortingets sp\u00f8rretime 22. mai, der Bent H\u00f8ie omtalte responstiden. Da sa H\u00f8ie:\n\nMyklebust fulgte opp med \u00e5 si f\u00f8lgende:\n\n\u2013 I 2018 tok det 31 min f\u00f8r ambulansen var p\u00e5 plass i distriktene, i ni av ti tilfeller. Det er det tallet H\u00f8ie skryter av.\n\nI innslaget viser Myklebust til en VG-artikkel fra 2014. I artikkelen, som handler om Helsedirektoratets statistikk, st\u00e5r det at ambulansen brukte 31,1 minutter p\u00e5 \u00e5 komme fram i ni av ti tilfeller.\n\nEn NRK-artikkel fra 2014 sl\u00e5r ogs\u00e5 fast at responstiden ligger p\u00e5 30 minutter i distriktene og 20 minutter i byene.\n\nHer tar VG, NRK og Myklebust feil. Tallene det er snakk om beskriver ikke ni av ti akuttutrykninger, men den s\u00e5kalte 90-persentilen. Dette er en m\u00e5te \u00e5 dele et tallmateriale inn p\u00e5. 20-persentilen har 20 prosent av verdiene under seg, 30-persentilen har 30 prosent av verdiene under seg, og s\u00e5 videre.\n\nI Helsedirektoratets statistikk viser 90-persentilen at 90 prosent av utrykningene er framme innen en bestemt tid. Dette er ogs\u00e5 beskrevet i forklaringen av statistikken p\u00e5 Helsedirektoratets nettsider.\n\nAlts\u00e5 forteller tallet Myklebust refererer til at ni av ti ambulanser er framme innen det har g\u00e5tt 31,5 minutter, ikke at ni av ti ambulanser bruker over 31 minutter.\n\nDet er to m\u00e5ter \u00e5 vurdere H\u00f8ies p\u00e5stand om at responstiden har utviklet seg positivt p\u00e5. Begge tar utgangspunkt i Helsedirektoratets statistikk. I en e-post opplyser Helse- og omsorgsdepartementet at H\u00f8ie baserte seg p\u00e5 nettopp denne statistikken i Stortinget 22. mai.\n\nDen f\u00f8rste m\u00e5ten \u00e5 vurdere p\u00e5standen p\u00e5, er \u00e5 se p\u00e5 utviklingen i 90-persentilen. Denne viser en bedring fra 2016 til 2017.\n\u2022 I tettbygde str\u00f8k var ni av ti ambulanser framme innen det hadde g\u00e5tt 17,9 minutter i 2017. I 2016 var tallet 18,2 minutter.\n\nFor tettbygde str\u00f8k endrer inntrykket seg n\u00e5r vi ser p\u00e5 tallene for 2018. Dette \u00e5ret var ni av ti ambulanser framme innen 18,7 minutter. I grisgrendte str\u00f8k tok det like lang tid i 2018 som i 2017.\n\nI begge tilfeller er tallet rundt seks minutter h\u00f8yere enn det burde v\u00e6rt, ut fra de nasjonale m\u00e5lsetningene.\n\nM\u00f8re og Romsdal og Tr\u00f8ndelag har per i dag ikke rapportert inn sine tall for 2018. Tall for dette \u00e5ret kan derfor ikke sammenlignes med tallene for de foreg\u00e5ende \u00e5rene.\n\nDen andre m\u00e5ten \u00e5 vurdere H\u00f8ies p\u00e5stand p\u00e5, er \u00e5 se hvor stor andel av akuttutrykningene som kommer fram innen 12 minutter i tettbygde str\u00f8k og innen 25 minutter i grisgrendte str\u00f8k.\n\nFra 2016 til 2017 ble responstiden bedre b\u00e5de i distriktene og i tettbygde str\u00f8k.\n\nMens m\u00e5loppn\u00e5elsen var h\u00f8yere i distriktene enn i tettbygde str\u00f8k, \u00f8kte andelen som n\u00e5dde m\u00e5let mer i tettbygde str\u00f8k enn i distriktene.\n\nDet er alts\u00e5 riktig at det var en positiv utvikling i responstiden fra 2016 til 2017, slik H\u00f8ie p\u00e5stod. Derimot var utviklingen ikke bedre i distriktene enn i tettbygde str\u00f8k.\n\nI statistikken for 2018 er responstiden h\u00f8yere enn i 2016 b\u00e5de i distriktene og i tettbygde str\u00f8k. Ogs\u00e5 her gj\u00f8r det ufullstendige tallmaterialet at det er vanskelig \u00e5 trekke noen klare konklusjoner om utviklingen fram til 2018.\n\nMed andre ord er det umulig \u00e5 si sikkert om H\u00f8ies p\u00e5stand om at responstiden har blitt bedre er riktig eller gal.\n\nI Stortinget 22. mai baserte H\u00f8ie seg p\u00e5 tall for 2016 og 2017. Helsedirektoratet hadde imidlertid publisert tall for 2018 p\u00e5 sine hjemmesider 9. mai.\n\nIf\u00f8lge Helse- og omsorgsdepartementet ble H\u00f8ie oppmerksom p\u00e5 dette f\u00f8rst etter at han hadde uttalt seg i Stortingssalen.\n\nI en interpellasjonsdebatt med Sp-leder Trygve Slagsvold Vedum 28. mai korrigerte H\u00f8ie p\u00e5standen han kom med 22. mai i lys av de nye tallene. Da sa helseministeren f\u00f8lgende:\n\nUmulig \u00e5 si om det har skjedd en bedring under H\u00f8ie\n\nI Stortingets sp\u00f8rretime 22. mai sa H\u00f8ie ogs\u00e5 at responstiden hadde blitt bedre i l\u00f8pet av hans tid som minister. Dette er umulig \u00e5 fastsl\u00e5.\n\nH\u00f8ie tiltr\u00e5dte som helseminister i 2013. I oktober 2018 innf\u00f8rte Helsedirektoratet en ny definisjon av akuttutrykninger.\n\nGenerelt var den gamle definisjonen strengere enn den nye. Det betyr at flere utrykninger blir tatt med i Helsedirektoratets statistikk i dag sammenlignet med tidligere.\n\u2022 Den gamle definisjonen krevde at hendelsen ambulansen rykket ut til var s\u00e5kalt gjennomg\u00e5ende akutt. Hvis statusen endret seg, ble reisen ikke registrert. N\u00e5 blir alle utrykninger til en hendelse som regnes som akutt p\u00e5 veien fram til reisem\u00e5let, regnet som akuttutrykninger.\n\u2022 Den gamle definisjonen baserte seg kun p\u00e5 utrykninger som begynte med en oppringing til n\u00f8dnummeret 113. Den nye definisjonen omfatter ogs\u00e5 utrykninger som begynner med at politiet eller brannvesenet blir kontaktet.\n\nDirektoratet har analysert responstidene fra 2016, 2017 og 2018 i tr\u00e5d med de nye definisjonene. Dette har ikke blitt gjort for tallene fra 2013 til 2015.\n\nDet er dermed ikke mulig \u00e5 sammenligne tallene for 2013 med tall for 2017 eller 2018. Alts\u00e5 kan vi ikke si om responstiden har blitt bedre i l\u00f8pet av H\u00f8ies tid som helseminister.\n\nHelse- og omsorgsdepartementet p\u00e5peker at H\u00f8ie at det er utfordringer med dataene som brukes til \u00e5 beregne responstid. Det dreier seg blant annet de manglende tallene for 2018:\n\nFellestjenesten for ambulanse i Midt-Norge har kritisert Helsedirektoratet i et mindre departementalt spr\u00e5k. I sin \u00e5rsrapport for 2018 skriver de:\n\nKritikken har blitt omtalt i flere artikler i Tr\u00f8nder-Avisa. I en artikkel som sto p\u00e5 trykk 29. mai, sier Morten Dragsnes, som er leder for Fellestjenesten, blant annet at tallene som har blitt brukt sender ut feil signaler til befolkningen. Han mener at responstiden er bedre enn Helsedirektoratets tall gir inntrykk av.\n\nAv \u00e5rsrapporten g\u00e5r det fram at deler av kritikken handler om at Helsedirektoratet definerer kommuner som enten grisgrendt eller tettbygd. Dette avgj\u00f8r om m\u00e5let for utrykningene i kommunen er \u00e5 v\u00e6re framme innen 12 eller 25 minutter.\n\nFellestjenesten mener at dette gir et misvisende bilde, s\u00e6rlig fordi en kommune med et tettsted med minst 10 000 innbyggere likevel kan ha store grisgrendte omr\u00e5der. Utrykninger i disse omr\u00e5dene b\u00f8r, mener de, ikke vurderes ut fra m\u00e5lsetningene for tettbygde str\u00f8k bare fordi kommunen de ligger i har et tilstrekkelig stort tettsted.\n\nKommunetallene har tidligere ligget ute p\u00e5 Helsedirektoratets nettsider, men er ikke tilgjengelige i dag.\n\nTil Faktisk.no sier Dragsnes blant annet at de \u00f8nsker nasjonale regler for vasking av responstidsdata. Med vasking menes at feilkilder skal fjernes f\u00f8r datamaterialet blir brukt til statistikk.\n\nAllerede i dag fjerner Helsedirektoratet flere feilkilder fra dataene de samler inn. Direktoratet har sendt oss en oversikt over hvordan vaskingen foreg\u00e5r:\n\nVi har ogs\u00e5 f\u00e5tt en oversikt over hvordan datasettene ble vasket f\u00f8r den nye definisjonen av akuttutrykninger ble innf\u00f8rt i oktober 2018. Den kan du se her.\n\nHelsedirektoratet opplyser ogs\u00e5 at de har sjekket om det er store avvik n\u00e5r alle turer over 60 minutter fjernes, for \u00e5 vurdere om det er nok \u00e5 fjerne alle turer p\u00e5 over 90 minutter. Disse kontrollene viste bare sm\u00e5 avvik.\n\nFellestjenesten har publisert sin egen analyse av responstidene i Midt-Norge p\u00e5 Responstid.no.\n\nDragsnes har sendt oss et dokument der Helse Midt-Norge presiserer hvordan de har laget datasettet som brukes p\u00e5 denne nettsiden. Der finnes ogs\u00e5 en liste over hvilke feilkilder Fellestjenesten mener det b\u00f8r korrigeres for.\n\nStatistikken fra Fellestjenesten er basert p\u00e5 et annet datasett enn den vi har f\u00e5tt fra Helsedirektoratet, og det ser heller ikke ut til at den f\u00f8lger de nye definisjonene fra Helsedirektoratet. Den kan derfor ikke sammenlignes med tallene Faktisk.no har f\u00e5tt fra Helsedirektoratet.", "lang": "no"}