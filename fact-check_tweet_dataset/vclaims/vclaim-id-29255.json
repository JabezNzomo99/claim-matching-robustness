{"title": "Gli incassi per l'asta del 5G: Salvini esagera i meriti del governo", "subtitle": "", "author": "pagellapolitica.it", "date": null, "vclaim_id": "vclaim-id-29255", "url": "https://pagellapolitica.it/dichiarazioni/8221/gli-incassi-per-lasta-del-5g-salvini-esagera-i-meriti-del-governo", "vclaim": "Questa dichiarazione trova riscontro anche in diversi quotidiani che all\u2019epoca avevano commentato la notizia: \u00abCi si aspettava un incasso di 2,5 miliardi di euro, sono oltre 6,5\u00bb ( ); \u00ab6,55 miliardi di euro. Un buon bottino per lo Stato, visto che erano stati previsti 2,5 miliardi di euro\u00bb ( ).\n\nIl 5G \u00e8 il nuovo standard tecnologico per quanto riguarda la connettivit\u00e0 delle reti cellulari. Grazie al 5G, sar\u00e0 possibile assicurare una maggiore velocit\u00e0 di connessione e minore latenza, ossia una maggiore reattivit\u00e0 a connettersi e a rendere disponibili i contenuti online.\n\nCome spiega il , \u00able reti 5G consentiranno di ottenere una capacit\u00e0 di download di circa 10-50 gigabit con una latenza massima di 1 millisecondo per le comunicazioni mobili e gestiranno in modo distinto diversi livelli di qualit\u00e0 del servizio\u00bb. Rientrano tra i servizi per i quali l\u2019adozione del 5G \u00e8 cruciale anche l\u2019estensione della cosiddetta \u201cInternet delle cose\u201d, applicazioni industriali e la tecnologia delle auto senza guidatore. In Italia, questo nuovo standard tecnologico \u00e8 attivo in via sperimentale dal 2017, con test in alcune zone del Paese.\n\nLa gara per l\u2019assegnazione delle frequenze agli operatori interessati \u00e8 stata indetta a luglio 2018 dal Ministero dello Sviluppo economico (Mise). Le modalit\u00e0 e l\u2019agenda di assegnazione \u2013 responsabilit\u00e0 appunto del Mise \u2013 erano state previste dal governo Gentiloni con la legge di Bilancio per il 2018 (art. 1, comma 1026 e comma 1028).\n\nLa cifra indicata dal governo Gentiloni non era dunque una previsione o stima di quanto si sarebbe potuto incassare: era il valore minimo che dovevano avere gli incassi della gara.\n\nLa gara per 14 bande di frequenza, iniziata il 13 settembre 2018 e conclusa il 2 ottobre successivo, ha visto prevalere Vodafone e Tim con quattro lotti a testa, seguita da Iliad con tre (di cui uno per diritto in quanto nuovo entrante nel mercato), Wind-Tre con due lotti e Fastweb con uno.\n\nSalvini sembra sottintendere, con il suo sarcasmo (\u00abi geni che ci hanno preceduto\u00bb) che quel risultato sia straordinario. Per vedere se lo sia davvero, vediamo il precedente immediato per un caso simile.\n\nNel 2011, erano stati messi all\u2019asta i diritti d\u2019uso delle frequenze per il 4G, che nella telefonia mobile \u00e8 lo standard precedente al 5G. A fine settembre di quell\u2019anno erano stati aggiudicati i vincitori, per un incasso per lo Stato di circa 4 miliardi di euro (per la precisione, 3,945 miliardi di euro).\n\nCome nel caso del 5G, la legge di Stabilit\u00e0 per il 2011 (n. 220 del 13 dicembre 2010) aveva previsto un minimo inferiore. Infatti stabiliva che dalle gare derivassero \u00abproventi stimati non inferiori a 2.400 milioni di euro\u00bb (art. 1, comma 13). E il risultato dell\u2019asta era stato poi migliore per 1,6 miliardi di euro rispetto al minimo previsto dall\u2019allora governo Berlusconi.\n\n\u00c8 vero che con l\u2019asta per il 5G si sono raccolte offerte per un valore totale di 6,5 miliardi di euro, ma i 2,5 miliardi di euro indicati dalla legge di Bilancio per il 2018 (una cifra circa due volte e mezzo inferiore) non erano una previsione, come dice Salvini. Questa cifra infatti era stata indicata come introito minimo da prendere in considerazione.", "lang": "it"}