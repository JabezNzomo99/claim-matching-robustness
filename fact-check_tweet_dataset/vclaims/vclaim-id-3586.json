{"title": "Quanto bisogna aspettare in Italia per un trapianto?", "subtitle": "Abbiamo verificato le dichiarazioni del ministro della Salute, Beatrice Lorenzin", "author": "www.agi.it", "date": "2018-03-10T07:30+0100", "vclaim_id": "vclaim-id-3586", "url": "https://www.agi.it/fact-checking/trapianti_lorenzin_liste_di_attesa-3611023/news/2018-03-10/", "vclaim": "Negli ultimi quattro anni, dal 2013 in poi, si \u00e8 assistito a un trend in costante crescita. Se per tutto lo scorso decennio il numero di donatori si era aggirato intorno ai 1.300, poi si \u00e8 rapidamente passati a 1.425 (2014), 1.489 (2015), 1.596 (2016) e da ultimo appunto a 1.741.\n\nAndando pi\u00f9 nel dettaglio, vediamo che sono aumentati sia i donatori viventi, sia i donatori cadavere. I primi \u2013 consideriamo il rene, che \u00e8 l\u2019organo pi\u00f9 richiesto e trapiantato \u2013 sono passati da meno di duecento nel 2012 a quasi trecento nel 2017. I secondi dai 1.102 del 2013 ai 1.436 del 2017.\n\nSecondo i dati del Centro nazionale trapianti, la misura sta dando i suoi frutti: \u201cAll\u201911 gennaio 2018 i comuni che hanno avviato questa procedura sono 2.217, pi\u00f9 di un quarto del totale. Grazie al servizio di espressione di volont\u00e0 negli uffici anagrafe si sono raccolte in media 2.000 dichiarazioni al giorno, e l\u201981,7% delle manifestazioni di volont\u00e0 registrate sono positive\u201d.\n\nOltre alle donazioni, in questi anni, sono aumentati anche i trapianti, come \u00e8 piuttosto naturale, visto che la donazione \u00e8 normalmente collegata a una specifica richiesta di trapianto \u2013 anche se con la \u201cdonazione samaritana\u201d \u00e8 possibile donare un rene non a uno specifico richiedente ma alla collettivit\u00e0.\n\nSecondo i dati del SIT nel 2017 ci sono stati 3.921 trapianti, in aumento del 6% rispetto ai 3.698 del 2016. Anche qui si riscontra lo stesso andamento delle donazioni: dopo un decennio \u201cstabile\u201d, in cui il numero di trapianti oscillava tra i tremila e i 3.300, dal 2013 in poi il numero \u00e8 salito, primo oltre i 3.500 nel 2016 e a quasi quattromila nel 2017.\n\nNon \u00e8 chiaro cosa intenda il ministro Lorenzin con \u201csistema in sicurezza\u201d. \u00c8 vero infatti che la tendenza \u00e8 incoraggiante, ma tutt\u2019ora esistono liste d\u2019attesa e hanno una durata che pu\u00f2 arrivare, nel caso dei trapianti di rene, a 3 anni e 4 mesi. Vediamo i dati.\n\nIl dato relativo ai richiedenti in attesa di un rene \u00e8 in miglioramento rispetto al 2016, quando erano 6.842. Durante il 2017 ci sono state infatti 1.952 nuovi ingressi nella lista d\u2019attesa, ma nello stesso periodo ci sono stati 2.302 pazienti usciti dalla lista (156 per decesso). Il tempo medio di attesa in lista per un rene \u00e8 di 3,3 anni.\n\nNel complesso, considerato che il trapianto di reni copre da solo il 73% delle richieste, la situazione va migliorando, ma parlare di un sistema \u201cmesso in sicurezza\u201d pare eccessivo. Secondo quanto affermava nell\u2019ottobre del 2016 l\u2019allora presidente della Societ\u00e0 italiana trapianti d\u2019organo, Franco Citterio, \u201cstare 1 o 2 anni in lista d\u2019attesa \u00e8 un problema enorme perch\u00e9 il quadro clinico del paziente spesso si aggrava\u201d. La media per il trapianti di reni, lo ricordiamo, in Italia \u00e8 tutt\u2019ora superiore ai tre anni.\n\nLa causa principale della carenza di donatori, che porta le liste ad avere tempi lunghi, secondo Citterio, \u00e8 \u201cuna cultura della donazione praticamente sopita e una forte resistenza nelle donazioni da vivente (\u2026) Basti guardare il divario numerico che c'\u00e8 nel 2015 per il trapianto di rene da donatore vivente tra Italia (301) e Gran Bretagna (1.075)\u201d.\n\nAbbiamo verificato i numeri aggiornati e in effetti i trapianti in questione sono stati 302 nel 2015 in Italia, il numero massimo che mai registrato, e 1.074 nel Regno Unito nell\u2019anno 2015/2016.\n\nLorenzin ha ragione nell\u2019affermare che si sia registrato negli ultimi anni un aumento del numero dei donatori e in effetti sono state messe in campo iniziative per aumentare il numero di donatori, in particolare il coinvolgimento dei Comuni al momento del rilascio della carta d\u2019identit\u00e0 e la sensibilizzazione dell\u2019opinione pubblica con la campagna \u201cDiamo il meglio di noi\u201d.", "lang": "it"}