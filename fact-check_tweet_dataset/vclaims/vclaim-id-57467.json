{"title": "No, l\u2019Italia non ha dato alla Tunisia 50 milioni per l\u2019emergenza Covid-19", "subtitle": "", "author": "pagellapolitica.it", "date": null, "vclaim_id": "vclaim-id-57467", "url": "https://pagellapolitica.it/dichiarazioni/8561/no-litalia-non-ha-dato-alla-tunisia-50-milioni-per-lemergenza-covid-19", "vclaim": "Questa accusa, rilanciata anche da deputati della Lega e dalle testate vicine alla destra, \u00e8 circolata anche nei giorni successivi, nonostante gi\u00e0 il 27 marzo fossero arrivati dei chiarimenti dal Ministero degli Esteri.\n\nSantanch\u00e9, come detto, ha mosso le proprie accuse il 27 marzo, due giorni dopo che il profilo Twitter dell\u2019Ambasciata italiana in Tunisia aveva condiviso un tweet (poi rimosso) in cui si leggeva che \u00abl\u2019Italia, tramite la Cassa depositi e prestiti, ha versato 50 milioni di euro a titolo di credito alla Banca centrale tunisina. Questa somma \u00e8 destinata a sostenere le imprese tunisine e potr\u00e0 essere utilizzata per rispondere all\u2019impatto socioeconomico del coronavirus in Tunisia\u00bb.\n\nIl collegamento tra questi 50 milioni di euro e il coronavirus era quindi presente gi\u00e0 in quella che sembra essere la prima fonte di questa notizia e della polemica seguente. Tuttavia \u00e8 proprio questo collegamento a risultare fuorviante.\n\nCome ha precisato il 27 marzo stesso il Ministero degli Esteri, quello nei confronti della Tunisia \u00abnon \u00e8 un dono, n\u00e9 un regalo, bens\u00ec un credito (di aiuto), appunto di 50 milioni di euro, che rientra nel quadro del pi\u00f9 ampio Memorandum of understanding Italia \u2013 Tunisia siglato nel 2017, dunque ben tre anni fa\u00bb. Questo accordo, che mobilita risorse dal lato italiano per il periodo 2017-2020 pari complessivamente a 165,5 milioni di euro, ha l\u2019obiettivo principale di creare sviluppo nel Paese africano e sostenere il sistema di istruzione pubblica.\n\n\u00abIl contratto di finanziamento \u00e8 stato poi perfezionato il 18 marzo 2019, contestualmente alla sottoscrizione del relativo accordo intergovernativo Italia \u2013 Tunisia\u00bb, prosegue la Farnesina, \u00abper sostenere gli investimenti privati nel settore agricolo e dell\u2019economia sociale e solidale\u00bb. Dunque l\u2019accordo quadro \u00e8 del 2017 e il suo perfezionamento risale al tempo del governo Lega-M5s.\n\nOvviamente questa somma potr\u00e0 essere usata dalla Tunisia nel contesto attuale di emergenza Covid-19, ma \u00e8 stata stanziata ben prima che si sapesse dell\u2019esistenza del nuovo coronavirus e per uno scopo \u2013 quello di sostenere lo sviluppo delle piccole e medie imprese (Pmi) tunisine \u2013 che prescinde dall\u2019emergenza sanitaria in corso.\n\nLa cifra \u00e8 corretta ma la motivazione, riportata da Santanch\u00e9, della sua esistenza \u00e8 sbagliata. Come \u00e8 emerso dal successivo chiarimento del Ministero degli Esteri, quel versamento di 50 milioni di euro \u00e8 stato deciso a marzo 2019, nel contesto di un accordo quadro del 2017, dunque prima che si scoprisse anche solo l\u2019esistenza del nuovo coronavirus. Inoltre ha lo scopo di sostenere le Pmi tunisine che operano nel settore agricolo e dell\u2019economia sociale e solidale, non il contrasto al coronavirus nel Paese africano.\n\nSantanch\u00e9, e altri come lei, sono stati probabilmente tratti in inganno da un tweet dell\u2019Ambasciata italiana in Tunisia, che collegava i 50 milioni all\u2019epidemia in corso. Questo collegamento, a parte la coincidenza temporale tra epidemia e momento dell'erogazione, \u00e8 per\u00f2 smentito dalle tempistiche di quando \u00e8 stato deciso il versamento e dal suo scopo.", "lang": "it"}