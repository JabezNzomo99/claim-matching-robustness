{"title": "Quante sono le madri single in Italia?", "subtitle": "", "author": "pagellapolitica.it", "date": null, "vclaim_id": "vclaim-id-4216", "url": "https://pagellapolitica.it/dichiarazioni/8053/quante-sono-le-madri-single-in-italia", "vclaim": "Maurizio Martina, in una relazione in assemblea del Partito Democratico, ha affermato che \u00e8 cruciale oggi cominciare a rispondere alle esigenze delle madri single italiane, la met\u00e0 delle quali oggi \u00e8 a rischio di povert\u00e0, e la cui vita familiare e lavorativa \u00e8 peggiore rispetto a quella delle madri in coppia. Abbiamo verificato.\n\nMartina riporta i numeri corretti. In base al rapporto Istat \u201cMadri sole con figli minori\u201d pubblicato il 19 aprile 2018, risulta che nel 2015-16 sono quasi 900 mila, precisamente 893 mila, le madri single, che rappresentano l\u201986,4% dei nuclei monogenitore. Il numero \u00e8 raddoppiato rispetto al 1983, quando si contavano 402 mila madri single. Molto pi\u00f9 contenuto il numero dei padri soli: 141 mila nel 2015-2016 contro i 66 mila del 1983. Di queste madri single del 2016, il 57,6% \u00e8 separata o divorziata, il 34,6% \u00e8 nubile e il 7,9% \u00e8 vedova.\n\nIn totale, nel 2015-2016, sono un milione e 215 mila i bambini fino a 17 anni che vivono solo con la madre, pari al 12,1% dei minori. Una quota che \u00e8 molto cresciuta rispetto al 1995-1996, quando si attestava al 5,3% (per un totale di 558 mila bambini).\n\nSe non proprio la met\u00e0, il 42% di queste madri vive oggi con i propri figli in condizioni a rischio di povert\u00e0 o di esclusione sociale, e nel Mezzogiorno questa percentuale tocca il 58%, cio\u00e8 quasi sei madri single su dieci. Per fare un paragone, fra le madri in coppia, \u201csolo\u201d il 29,3% \u00e8 a rischio povert\u00e0 o esclusione sociale. Sperimenta cio\u00e8 almeno una delle seguenti condizioni: rischio di poverta\u0300, grave deprivazione materiale e/o bassa intensita\u0300 di lavoro.\n\nSempre in base a quanto riporta l'Istat, in particolare una madre single su tre \u00e8 a rischio povert\u00e0, cio\u00e8 di impossibilit\u00e0 di acquistare i beni primari (lo \u00e8 il 23,5% delle madri in coppia), e il 16,3% \u00e8 a rischio di grave deprivazione materiale.\n\nPi\u00f9 della met\u00e0 delle madri sole non pu\u00f2 dunque sostenere una spesa imprevista di 800 euro e neanche permettersi una settimana di vacanza all\u2019anno. Quasi una su cinque \u00e8 in ritardo nel pagamento delle bollette, affitto e mutuo, e altrettante non possono riscaldare adeguatamente l\u2019abitazione.\n\nAncora il rapporto Istat, infatti, mostra che non solo le madri single lavorano meno e hanno pi\u00f9 di frequente un part-time involontario rispetto a quelle in coppia, ma sono anche quelle che hanno risentito maggiormente della crisi rispetto alle madri in coppia, tra le quali la quota di occupate e\u0300 rimasta praticamente invariata rispetto al 2006.\n\nNel 2016, lavora il 63,8% delle madri sole, il 24,4% \u00e8 inattiva, l\u201911,8% \u00e8 disoccupata. Rispetto al 2006, la quota di occupate ha subito una forte riduzione per effetto della crisi (era il 71,2%). Eppure, il 63,3% delle madri sole possiede la laurea o il diploma (18,5% la laurea e il 44,8% il diploma).\n\nDal 2006 al 2016 si \u00e8 invertita la percentuale di madri single che ha un part-time volontario rispetto a chi ha dovuto, suo malgrado, fare questa scelta meno remunerativa. Nel 2006, prima della crisi, il 43% delle madri single aveva un part-time involontario, mentre il 62% di loro lo aveva scelto. Nel 2016 la situazione \u00e8 ribaltata: si \u00e8 dimezzata la percentuale delle madri che ha scelto un part-time, mentre \u00e8 cresciuta fino a raggiungere il 56% quella delle donne che si sono trovate a dover accettare questa situazione economicamente pi\u00f9 sfavorevole.\n\nQuanto dichiarato da Maurizio Martina \u00e8 esatto: le madri single sono quasi 900 mila e quasi la met\u00e0 di loro \u00e8 a rischio povert\u00e0 o esclusione sociale, mentre fra le donne in coppia questa percentuale \u00e8 del 29%. Questo perch\u00e9 queste donne lavorano meno (hanno un impiego tre madri sole su cinque) e sono spesso costrette ad accettare un part-time involontario (il 56% delle madri sole, contro il 43,2% delle donne in coppia), per poter seguire i propri figli. Quindi un \u201cVero\u201d per Maurizio Martina.", "lang": "it"}