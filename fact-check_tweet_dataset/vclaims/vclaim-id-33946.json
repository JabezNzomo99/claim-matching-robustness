{"title": "Nei, FRI vil ikke ha sexaktiviteter i barnehagen", "subtitle": "En Facebook-video der en KrF-politiker p\u00e5st\u00e5r at Foreningen FRI vil innf\u00f8re \u00absexaktiviteter\u00bb i barnehagen, st\u00f8ttet av Ap, er full av feil.", "author": "www.faktisk.no", "date": null, "vclaim_id": "vclaim-id-33946", "url": "https://www.faktisk.no/faktasjekker/XLW/nei-fri-vil-ikke-ha-sexaktiviteter-i-barnehagen", "vclaim": "I en Facebook-video med tittelen \u00abRadikal kj\u00f8nnsideologi m\u00e5 fram i lyset\u00bb, p\u00e5st\u00e5r KrF-politiker Truls Olufsen-Mehus blant annet at FRI - Foreningen for kj\u00f8nns- og seksualitetsmangfold, vil innf\u00f8re \u00absexaktiviteter\u00bb i barnehagen, og knytter dette til forslag Ap og MDG har fremmet i Stortinget. Olufsen-Mehus var KrFs f\u00f8rstekandidat i Hammerfest i lokalvalget i 2019.\n\nOlufsen-Mehus la ut videoen 5. desember. 12. desember hadde den rundt 178 000 \u00abvisninger\u00bb p\u00e5 Facebook.\n\nDet betyr ikke at 178 000 har sett hele videoen, siden Facebook begynner avspillingen n\u00e5r man scroller forbi en video i nyhetsstr\u00f8mmen. Visningstallet er nesten like h\u00f8yt som for NRKs video \u00abMus og pus deler mat\u00bb.\n\nVideoen er ogs\u00e5 publisert p\u00e5 Youtube-kanalen til Olufsen-Mehus, i en serie han har kalt \u00abT\u00f8ffe tema\u00bb. Tidligere denne m\u00e5neden sendte han inn et varsel til Hammerfest kommune om brudd p\u00e5 oppl\u00e6ringsloven, etter at Skeiv ungdom hadde v\u00e6rt p\u00e5 bes\u00f8k p\u00e5 skolen til s\u00f8nnen hans. Saken er omtalt hos iFinnmark (krever abonnement).\n\nI videoen kommer Mehus med en rekke p\u00e5stander om FRI, Arbeiderpartiet og MDG. Den mest sentrale p\u00e5standen er:\n\u2022 Foreningen FRI g\u00e5r inn for seksualundervisning i barnehagen med sexaktiviteter.\n\n5. desember skrev Olufsen-Mehus i et Facebook-innlegg at de som tar FRI eller Ap og MDGs forslag i forsvar, \u00abforsvarer at barn skal seksualiseres i barnehagen\u00bb. Han knytter dermed de to partiene til \u00absexaktivitetene\u00bb.\n\nMen stemmer det at FRI vil innf\u00f8re sexaktiviteter i barnehagen, og at Ap og MDG st\u00f8tter dette? Det skal vi se n\u00e6rmere p\u00e5 i denne faktasjekken.\n\nI tillegg skal vi se p\u00e5 f\u00f8lgende p\u00e5stander fra videoen:\n\u2022 If\u00f8lge FRI m\u00e5 alle godta at Olufsen-Mehus er en ti \u00e5r gammel jente, dersom han selv p\u00e5st\u00e5r at han er det.\n\u2022 MDG \u00f8nsker at alle toaletter og garderober skal v\u00e6re kj\u00f8nnsn\u00f8ytrale.\n\u2022 Hvis Ap og MDG f\u00e5r gjennomslag for \u00e5 styrke politiets arbeid mot hatkriminalitet, vil det f\u00f8re til at det blir forbudt \u00e5 si at personer som er f\u00f8dt som menn, men identifiserer seg som kvinner, egentlig er menn.\n\u2022 FRI \u00f8nsker at alle organisasjoner som ikke st\u00f8tter FRI skal miste sin statsst\u00f8tte.\n\nVideoen er knyttet til oppropet \u00abJA til tokj\u00f8nnsmodellen - NEI til radikal kj\u00f8nnsideologi\u00bb, som oppfordrer norske politikere til \u00e5 \u00abstadfeste at det kun eksisterer to kj\u00f8nn, mann og kvinne\u00bb. 20. desember hadde oppropet 19 336 underskrifter, og var det oppropet som hadde samlet nest flest underskrifter p\u00e5 opprop.net i 2019. P\u00e5 f\u00f8rsteplass ligger \u00abInnf\u00f8r lovp\u00e5lagt ID-merking av katt\u00bb.\n\nOlufsen-Mehus er \u00e9n av flere initiativtakere bak oppropet, blant annet psykologspesialist Marit Johanne Bruset, psykiater \u00d8yvind Hasting og kunstneren Tonje Gjevjon, som omtaler seg selv som \u00ablesbisk kvinnesakskvinne\u00bb. Oppropet ble levert til stortingspresident Tone Wilhelmsen Tr\u00f8en 10. desember.\n\nBakgrunnen for videoen og oppropet er to representantforslag. Det ene ble fremmet for Stortinget av Ap-representantene Ingvil Kjerkol og Anette Trettebergstuen, mens det andre ble fremmet av Une Bastholm fra MDG. Begge partiene g\u00e5r inn for \u00e5 innf\u00f8re et tredje juridisk kj\u00f8nn, \u00e5 forby terapi som skal f\u00e5 homofile personer til \u00e5 endre legning, og \u00e5 styrke lovverket som beskytter transpersoner mot diskriminering.\n\nRosa kompetanse er fagavdelingen til FRI, som blant annet gjennomf\u00f8rer kurs for l\u00e6rere, politi og helsepersonell. FRI har lagt ut noen sp\u00f8rsm\u00e5l og svar om Rosa kompetanse p\u00e5 sine nettsider, og skriver blant annet:\n\nFaktisk.no har spurt Olufsen-Mehus om hva han bygger p\u00e5standene i videoen p\u00e5. I en e-post viser han til rapporten \u00abOnly Adults? Good Practices in Legal Gender Recognition for Youth\u00bb, bilder fra en presentasjon som if\u00f8lge Olufsen-Mehus ble holdt av Rosa kompetanse, samt et skriftlig referat fra et foreldrem\u00f8te der Skeiv Ungdom og en representant for FRI skal ha deltatt. M\u00f8tet skal ha foreg\u00e5tt i Namsos.\n\nOlufsen-Mehus skriver ogs\u00e5 at p\u00e5standene om sexaktiviteter i barnehagen, om hatkriminalitet og om kj\u00f8nnsn\u00f8ytrale toaletter er sp\u00e5dommer om fremtiden og \u00abretoriske grep\u00bb.\n\nI videoen (09:35-10:10) beskriver Olufsen-Mehus FRI som \u00aben organisasjon som har radikale voksnes behov som skal tas hensyn til (...) \u00c5 innf\u00f8re sex som tema, eksperimentere p\u00e5 eget kj\u00f8nn, seksualundervisning i barnehagen med sexaktiviteter.\u00bb\n\nDette er verken en sp\u00e5dom eller et retorisk sp\u00f8rsm\u00e5l, men en p\u00e5stand om innholdet i FRIs undervisningsopplegg for barnehagen.\n\nI en e-post til Faktisk.no kaller Olufsen-Mehus Ap for en l\u00f8pegutt for FRI:\n\nHer impliserer Olufsen-Mehus at Ap st\u00f8tter at det blir innf\u00f8rt \u00abseksualundervisning med sexaktiviteter\u00bb i barnehagen, siden det er FRI som if\u00f8lge Olufsen-Mehus \u00f8nsker \u00e5 innf\u00f8re dette.\n\nIngvild Endestad er leder i FRI. Faktisk.no tar kontakt med henne for \u00e5 h\u00f8re hvordan hun stiller seg til p\u00e5standen om at FRI vil innf\u00f8re \u00absexaktiviteter\u00bb som en del av seksualundervisningen i barnehagen.\n\nEndestad svarer slik p\u00e5 dette sp\u00f8rsm\u00e5let:\n\n\u2013 Dette stemmer p\u00e5 ingen m\u00e5te. FRI sin fagavdeling, Rosa kompetanse, underviser barnehageansatte. M\u00e5let er at de ansatte skal kunne m\u00f8te alle barn og deres familier p\u00e5 en likeverdig m\u00e5te.\n\n\u2013 Det n\u00e6rmeste Rosa kompetanse barnehage kommer \u00e5 drive seksualitetsundervisning, er at vi snakker med de ansatte i barnehagen om ulike familieformer og om hvordan barn blir til.\n\nDet fremg\u00e5r av FRIs hjemmesider at Rosa kompetanse gir oppl\u00e6ring til barnehageansatte. De underviser ikke barnehagebarn.\n\nFaktisk.no tar ogs\u00e5 kontakt med Utdanningsdirektoratet (Udir) for \u00e5 h\u00f8re mer om hvordan samarbeidet mellom Rosa kompetanse og norske barnehager fungerer. Vi f\u00e5r svar fra Bj\u00f8rn Erik Rasmussen, som er avdelingsdirekt\u00f8r for finansiering og tilskuddsforvaltning i Udir.\n\nRasmussen opplyser at Udir har gitt st\u00f8tte til FRI siden 2013. St\u00f8tten har blitt gitt som prosjektst\u00f8tte. Han utdyper:\n\n\u2013 Tilskuddet blir gitt som prosjektst\u00f8tte hvor organisasjonene skal iverksette tiltak som kan bidra til \u00e5 n\u00e5 de overordnede sektorm\u00e5lene for grunnoppl\u00e6ringen. De siste \u00e5rene har det v\u00e6rt f\u00f8ringer fra Stortinget om at tilskudd skal gis til prosjekt som bidrar til \u00e5 styrke de grunnleggende ferdighetene og/eller arbeidet mot mobbing.\n\nDet er alts\u00e5 helt feil at FRI vil innf\u00f8re seksualundervisning med sexaktiviteter i barnehagen.\n\nNei, Olufsen-Mehus kan ikke bli en ti \u00e5r gammel jente\n\nI videoen hevder Olufsen-Mehus at FRI mener at alle m\u00e5 godta det hvis han bestemmer seg for at han er en ti \u00e5r gammel jente, ikke en voksen mann. Han beskriver organisasjonens standpunkt slik (08:13-08:42 i videoen):\n\n\u2013 Alle mennesker skal ha hundre prosent troverdighet. Hvis jeg sier at jeg er en jente p\u00e5 10 \u00e5r, s\u00e5 m\u00e5 alle dere tro p\u00e5 det og dere m\u00e5 behandle meg deretter.\n\nFaktisk.no sp\u00f8r Endestad i FRI om de mener at en voksen, mannlig KrF-politiker kan kreve \u00e5 bli regnet som en ti \u00e5r gammel jente. I en e-post skriver Endestad:\n\n\u2013 Vi er en organisasjon for lesbiske, homofile, bifile, transpersoner og interkj\u00f8nnpersoner. Derfor snakker vi i hovedsak om at folk selv vet best om de er homofile, heterofile, gutt eller jente.\n\n\u2013 Vi har ingen politikk p\u00e5 at folk skal kunne identifisere seg som noen annen alder enn det de er. Olufsen-Mehus viser heller ikke til hvor han har denne informasjonen fra.\n\nMed andre ord er det ikke riktig at FRI mener at alle m\u00e5 akseptere at Olufsen-Mehus er en ti \u00e5r gammel jente, dersom han insisterer p\u00e5 at han er det.\n\nI en e-post til Faktisk.no hevder Olufsen-Mehus at formuleringen m\u00e5 forst\u00e5s i lys av den \u00abretoriske situasjonen\u00bb, og sp\u00f8r:\n\n\u2013 Det er ikke meg, men FRI, Ap og MDG som b\u00f8r f\u00e5 sp\u00f8rsm\u00e5let: Hvis man kan velge kj\u00f8nn, hvorfor ikke alder?\n\nI videoen fremst\u00e5r p\u00e5standen som en beskrivelse av FRIs standpunkt, ikke som et sp\u00f8rsm\u00e5l.\n\n\u2013 En av de st\u00f8rste str\u00e5mennene jeg har sett\n\nOlufsen-Mehus hevder ogs\u00e5 at MDG vil endre garderober og toaletter over det ganske land. I videoen (10:24) sier han:\n\n\u2013 MDG vil at alt skal v\u00e6re kj\u00f8nnsn\u00f8ytralt i hele Norge. Toaletter, garderober \u2013 alt sammen skal v\u00e6re kj\u00f8nnsn\u00f8ytralt.\n\nNils M\u00f8rk, som er kommunikasjonssjef i MDG, har f\u00f8lgende kommentar til denne p\u00e5standen:\n\n\u2013 Det er en av de st\u00f8rste str\u00e5mennene jeg har sett.\n\nI representantforslaget Bastholm fremmet for Stortinget for MDG, st\u00e5r det at offentlige institusjoner skal ha kj\u00f8nnsn\u00f8ytrale toalett:\n\nVed UiO finnes det ganske riktig kj\u00f8nnsn\u00f8ytrale toaletter, ett ved hvert fakultet. Disse kommer i tillegg til herre- og dametoaletter, ikke som en erstatning.\n\nFaktisk.no tar kontakt med universitetet for \u00e5 h\u00f8re hvordan de kj\u00f8nnsn\u00f8ytrale toalettene fungerer. Kommunikasjonsr\u00e5dgiver Elisabeth H\u00f8gseth Todal i eiendomsavdelingen forklarer at UiO innf\u00f8rte kj\u00f8nnsn\u00f8ytrale toaletter i 2016:\n\n\u2013 Allment tilgjengelige enkeltb\u00e5stoaletter og enkeltb\u00e5stoaletter i kontoromr\u00e5der ble gjort kj\u00f8nnsn\u00f8ytrale med merking og mindre tilpasninger, men vi har beholdt herre- og dametoaletter. Fordelingen mellom dame, herre og kj\u00f8nnsn\u00f8ytral er 33 prosent, 33 prosent og 33 prosent der det er mulig.\n\nHvis MDG vil innf\u00f8re kj\u00f8nnsn\u00f8ytrale toaletter etter modell av UiO, er det alts\u00e5 helt feil at de vil at alle toaletter og garderober skal v\u00e6re kj\u00f8nnsn\u00f8ytrale.\n\nI en e-post til Faktisk.no hevder Olufsen-Mehus at p\u00e5standen ikke var ment bokstavelig:\n\n\u2013 Jeg velger som en retorisk strategi \u00e5 fremsette det verst mulige scenarioet som lovforslaget kan lede til.\n\nDet fremg\u00e5r ikke av videoen at Olufsen-Mehus snakker om \u00abdet verst mulige scenarioet\u00bb. Tvert imot sier han uttrykkelig at MDG vil at toaletter og garderober skal v\u00e6re kj\u00f8nnsn\u00f8ytrale.\n\nB\u00e5de Ap og MDG g\u00e5r inn for \u00e5 styrke politiets arbeid mot hatkriminalitet i representantforslagene Olufsen-Mehus omtaler i videoen. If\u00f8lge Olufsen-Mehus inneb\u00e6rer dette at det vil bli forbudt \u00e5 si om en transkvinne (en person som identifiserer seg som kvinne, men ble f\u00f8dt som mann) at vedkommende er en mann. Dette kalles iblant \u00abfeilkj\u00f8nning\u00bb.\n\n\u2013 Betyr det at man innf\u00f8rer det radikale step-by-step hele veien, og s\u00e5 skal det ikke v\u00e6re lov \u00e5 mene noe om det og si noe p\u00e5 det, fordi at det er transfobt \u00e5 v\u00e6re uenig i biologien?\n\nHan sier ogs\u00e5 at dette skal v\u00e6re hatefulle ytringer som kan straffes, og konkluderer:\n\n\u2013 Det er en totalit\u00e6r tankegang som vi ikke skal ha i Norge. Det mener jeg er riv ruskende galt.\n\n\u2013 Dette er en voldsom misforst\u00e5else og mangel p\u00e5 forst\u00e5else av loven. Hatkriminalitet er definert som allerede straffbare handlinger som vold eller overgrep, beg\u00e5tt p\u00e5 grunn av etnisitet, religion, livssyn, seksuell orientering eller andre hatefulle holdninger til andre.\n\nIf\u00f8lge straffelovens paragraf 77 er det en skjerpende omstendighet hvis et lovbrudd \u00abhar sin bakgrunn i andres religion eller livssyn, hudfarge, nasjonale eller etniske opprinnelse, homofile orientering, funksjonsevne eller andre forhold som st\u00f8ter an mot grupper med et s\u00e6rskilt behov for vern\u00bb.\n\nStortinget har vedtatt at kj\u00f8nnsidentitet skal inkluderes i hatkriminalitetsparagrafen.\n\nFaktisk.no har tidligere skrevet om straffelovens \u00a7 185, som kriminaliserer hatefulle ytringer. Advokat og partner Jon Wessel-Aas i Lund & co uttalte seg da til Faktisk.no om paragrafen:\n\n\u2013 Hensikten bak regelen er \u00e5 forby visse ytringer som uttrykker og n\u00f8rer opp under et dehumaniserende syn p\u00e5 og en hatefull holdning til bestemte folkegrupper, som kan lede til forf\u00f8lgelse av mennesker bare p\u00e5 grunn av deres etnisitet, hudfarge, religi\u00f8se tro med videre.\n\nDet er ikke klart hvordan feilkj\u00f8nning faller inn under dette.\n\nDu kan lese mer om hatefulle ytringer i denne faktasjekken:\n\nAp lar seg heller ikke imponere av videoen til Olufsen-Mehus. Annette Trettebergstuen, en av representantene som stod bak forslaget Olufsen-Mehus viser til, kommenterer p\u00e5standene om sexaktiviteter i barnehagen og at Ap vil forby feilkj\u00f8nning slik:\n\n\u2013 Disse anklagene er s\u00e5 absurde at de blir vanskelige \u00e5 skulle kommentere seri\u00f8st.\n\n\u2013 Hva han mener med sexaktiviteter, m\u00e5 nesten Olufsen-Mehus forklare selv. \u00c5 skape naturlighet rundt kropp, grenser og seksualitet er et ansvar alle som jobber og lever med barn har.\n\nI en e-post skriver Kjerkol ogs\u00e5 at Olufsen-Mehus etter hennes syn ikke beskriver Aps politikk p\u00e5 en dekkende eller gjenkjennelig m\u00e5te.\n\nHer viser partiet til hatkriminalitet i betydningen straffbare handlinger som er motivert av hatefulle holdninger mot grupper som har krav p\u00e5 vern. Feilkj\u00f8nning faller ikke under dette med mindre det g\u00e5r over i mobbing eller trakassering.\n\nDet er med andre ord ingenting som tyder p\u00e5 at Ap vil gj\u00f8re det forbudt \u00e5 feilkj\u00f8nne transpersoner.\n\nOlufsen-Mehus hevder ogs\u00e5 at FRI \u00f8nsker at organisasjoner som ikke st\u00f8tter foreningens syn, b\u00f8r miste statsst\u00f8tten. I videoen sier han:\n\n\u2013 I FRIs politiske agenda st\u00e5r det at alle organisasjoner som ikke st\u00f8tter FRI, skal miste sin statsst\u00f8tte. Er du ikke med oss, s\u00e5 skal du heller ikke f\u00e5 penger. Det er en totalit\u00e6r tankegang!\n\nFRI-leder Endestad har f\u00f8lgende kommentar til p\u00e5standen fra Olufsen-Mehus:\n\n\u2013 Dette st\u00e5r ikke i FRIs politiske plattform og er ikke et syn FRI har. FRI er opptatt av at det skal tilrettelegges for et meningsmangfold, og vi deltar i ordskiftet med akt\u00f8rer som har sv\u00e6rt ulike meninger fra FRI.\n\nEndestad skriver ogs\u00e5 at ytringsfrihet er en viktig verdi for FRI, og understreker at mangel p\u00e5 ytringsfrihet rammer LHBTI-personer og -organisasjoner i mange land.\n\nEndestad viser videre til FRIs politiske plattform, der det st\u00e5r:\n\nI en e-post til Faktisk.no viser Olufsen-Mehus til den samme teksten fra FRIs politiske plattform som Endestad. Olufsen-Mehus har imidlertid tolket teksten feil. \u00c5 f\u00f8lge norsk lov mot diskriminering er ikke ensbetydende med \u00e5 st\u00f8tte FRI. Det er heller ikke slik at alle organisasjoner er trossamfunn.\n\nP\u00e5standen om at FRI mener at alle organisasjoner som ikke st\u00f8tter deres syn, b\u00f8r miste statsst\u00f8tten, er alts\u00e5 ikke riktig.\n\u2022 FRI avviser at de g\u00e5r inn for seksualundervisning med sexaktiviteter i barnehagen. If\u00f8lge Udir handler FRIs arbeid i barnehagene blant annet om \u00e5 forebygge mobbing.\n\u2022 FRI avviser at de ville akseptert at Olufsen-Mehus var en ti \u00e5r gammel jente dersom han hevder at han er det.\n\u2022 MDG avviser at de vil gj\u00f8re alle toaletter kj\u00f8nnsn\u00f8ytrale. Partiet har fremmet et stortingsforslag om at alle offentlige institusjoner skal ha kj\u00f8nnsn\u00f8ytrale garderober og toaletter etter modell av UiO, der det finnes kj\u00f8nnsn\u00f8ytrale toaletter i tillegg til vanlige herre- og dametoaletter.\n\u2022 Verken MDG eller Ap foresl\u00e5r \u00e5 gj\u00f8re feilkj\u00f8nning av transpersoner straffbart.\n\u2022 FRI mener at trossamfunn som bryter med norske lover mot diskriminering, ikke b\u00f8r f\u00e5 statsst\u00f8tte. Dette er ikke det samme som at FRI mener at alle organisasjoner som ikke st\u00f8tter FRIs syn, skal miste statsst\u00f8tten.\n\nOlufsen-Mehus' p\u00e5stander om Foreningen FRI og politikken til Ap og MDG er med andre ord systematisk feilaktige.", "lang": "no"}