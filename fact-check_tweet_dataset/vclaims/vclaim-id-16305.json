{"title": "La Costituzione e la nostra ignoranza", "subtitle": "", "author": "pagellapolitica.it", "date": null, "vclaim_id": "vclaim-id-16305", "url": "https://pagellapolitica.it/dichiarazioni/7533/la-costituzione-e-la-nostra-ignoranza", "vclaim": "\"La Costituzione \u00e8 fatta di 9.369 parole, fatta negli anni Cinquanta, quando eravamo tutti ignoranti, c\u2019era un laureato ogni mille persone, il grado di scolarizzazione era bassissimo\". (Min. 04:12)\n\nIn un\u2019intervista con , il leader del Movimento 5 Stelle Beppe Grillo ha argomentato la sua opposizione alla riforma costituzionale. Ha descritto la situazione sociale durante la quale venne concepita la Costituzione, dando anche qualche numero. Vediamo se sono corretti.\n\nCi siamo gi\u00e0 occupati, in un\u2019analisi recente, di una dichiarazione resa poco dopo, nella stessa intervista, da Beppe Grillo, che riguarda pi\u00f9 da vicino il numero delle parole della Costituzione e la media di termini per ciascun periodo (e articolo). Riprendiamo qui le conclusioni: la Costituzione del 1948 aveva molto meno di 9.369 parole, fermandosi a circa 7.800.\n\nLe diverse modifiche successive hanno comunque progressivamente aumentato il numero di parole del testo costituzionale, che nella sua versione attuale (pre-riforma) \u00e8 pi\u00f9 o meno lungo quanto dice Grillo. Insomma, il riferimento a un testo di oltre novemila parole \u00e8 un anacronismo.\n\nImpreciso \u00e8 anche il riferimento a quanto sia stato steso il testo: l\u2019Assemblea Costituente fu eletta il 2 giugno 1946, quando gli italiani furono chiamati anche a votare nel referendum sulla forma istituzionale dello stato (se repubblicano o monarchico). La prima seduta della Costituente, formata da 556 deputati, si tenne il 25 giugno successivo. I lavori continuarono fino al 31 gennaio 1948.\n\nPoco prima di allora, nella seduta pomeridiana del 22 dicembre 1947, il testo della nuova Costituzione fu approvato a scrutinio segreto con 453 voti favorevoli e 62 voti contrari. Come stabiliva la XVIII disposizione transitoria e finale del testo, la Costituzione entr\u00f2 in vigore il 1\u00b0 gennaio 1948, dopo essere stata promulgata dall\u2019allora capo dello stato Enrico De Nicola.\n\nCome si vede - e come \u00e8 noto - la Costituzione venne interamente concepita negli anni Quaranta, in circa un anno e mezzo tra il 1946 e il 1947.\n\nGrillo dice inoltre che quando venne stesa la Costituzione gli italiani erano \u201ctutti ignoranti\u201d e cita la percentuale assai bassa dei laureati - una persona su mille. Tramite i dati storici sull\u2019istruzione dell\u2019ISTAT* possiamo tracciare un quadro pi\u00f9 preciso. Nel grafico sottostante riportiamo i livelli di istruzione per la popolazione con pi\u00f9 di sei anni di et\u00e0, come emergono dai censimenti decennali fatti a partire dal 1951.\n\nCome si vede, la quota di laureati, nel 1951, era di circa una persona su cento. In numeri assoluti, appena 422 mila persone su 47,5 milioni di abitanti. Oggi la quota \u00e8 salita all\u201911,2 per cento, pi\u00f9 di una persona su dieci. Nel 1951 la larga maggioranza della popolazione era in possesso della sola licenza elementare. Tra gli altri, quasi un terzo era senza alcun titolo di studio, mentre l\u2019analfabetismo riguardava quasi cinque milioni e mezzo di persone, il 12,9 per cento.\n\nMa quanti italiani, in concreto, erano in grado di capire il testo costituzionale? Il linguista Tullio De Mauro, in un saggio recente che abbiamo gi\u00e0 avuto modo di citare**, ha calcolato l\u2019indice di leggibilit\u00e0 del testo costituzionale attuale (utilizzando l\u2019indice Gulpease) che tiene conto della lunghezza delle frasi e delle parole.\n\nLa Costituzione italiana ha un indice di leggibilit\u00e0 di 50, in una scala che va da zero (leggibilit\u00e0 minima) a 100 (leggibilit\u00e0 massima). Per essere \u201cmolto facile\u201d per persone con una laurea o un diploma, prosegue De Mauro, un testo deve avere indice di leggibilit\u00e0 da 70 in su (il 4,3 per cento della popolazione nel 1951, il 41,4 per cento oggi). Per risultare molto facile a chi ha una licenza media deve avere indice di leggibilit\u00e0 80 (il 5,9 per cento nel 1951, il 29,8 per cento oggi); mentre per chi ha la sola licenza elementare i testi \u201cmolto facili\u201d sono quelli con indice superiore a 95 (il 59 per cento della popolazione nel 1951, il 20,1 per cento oggi).\n\nDunque, conclude De Mauro, \u201cnessuna parte della Costituzione risultava \u2018molto facile\u2019 per nessuno strato della popolazione italiana degli anni in cui fu concepita\u201d. Elaborando ulteriormente a partire dall\u2019indice di leggibilit\u00e0, il linguista scrive che \u201cla Costituzione fu ed \u00e8 un testo capace di raggiungere, sia pure con una lettura assistita e spiegata, tutta la popolazione con almeno la licenza elementare, cio\u00e8, nei nostri anni, oltre il 90%. Essa pot\u00e9 o, meglio, avrebbe potuto raggiungere, negli anni in cui fu scritta, il 41,8% della popolazione non analfabeta\u201d.\n\nBeppe Grillo dice che la Costituzione fu scritta quando il grado di scolarizzazione degli italiani era bassissimo. \u00c8 vero, anche se nel riportare i singoli dati compie almeno tre imprecisioni: il numero di parole del testo, la percentuale dei laureati e il decennio in cui fu formulato. \u201cC\u2019eri quasi\u201d per il leader del Movimento 5 Stelle.", "lang": "it"}