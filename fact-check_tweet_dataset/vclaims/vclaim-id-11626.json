{"title": "Nei, hver 8. osloborger er ikke medlem i en mosk\u00e9", "subtitle": "30 prosent av medlemmene som de muslimske trossamfunnene i Oslo har f\u00e5tt innvilget st\u00f8tte for, er bosatt i andre kommuner.", "author": "www.faktisk.no", "date": null, "vclaim_id": "vclaim-id-11626", "url": "https://www.faktisk.no/faktasjekker/rkb/nei-hver-8-osloborger-er-ikke-medlem-i-en-moske", "vclaim": "\u00abSjokktall: Hver 8. Osloborger medlem i mosk\u00e9\u00bb er tittelen p\u00e5 en artikkel som ble publisert av nettstedet Rights.no. I ingressen skriver informasjonsansvarlig i Human Rights Service, Hege Storhaug, f\u00f8lgende:\n\nArtikkelen var blant de mest delte p\u00e5 Facebook den dagen den ble publisert, og Faktisk.no har f\u00e5tt flere tips om den. Tipserne lurer p\u00e5 om det stemmer at hver 8. osloborger er medlem i en mosk\u00e9. Det skal vi se p\u00e5 i denne faktasjekken.\n\nI artikkelen oppgir Storhaug at hun har tatt utgangspunkt i \u00ab over moskeer som er berettiget offentlig tilskudd som trossamfunn\u00bb. I tabellen har hun funnet 55 islamske trossamfunn i Oslo som til sammen har 82 901 medlemmer. Videre skriver Storhaug at Oslo har 666 759 innbyggere.\n\nBasert p\u00e5 disse tallene, stemmer utregningen til Storhaug. Men hvilke tall er det egentlig hun har brukt?\n\nKulturdepartementet offentliggj\u00f8r hvert \u00e5r en oversikt over antall medlemmer som tros- og livssynssamfunn utenfor Den norske kirke kan f\u00e5 tilskudd for. De kan kreve et \u00e5rlig tilskudd per medlem fra staten og fra kommuner hvor det bor medlemmer av samfunnet. Tilskuddet tilsvarer omtrent statens og kommunens budsjetterte utgifter til Den norske kirke per medlem.\n\nAlle tros- og livssynssamfunn m\u00e5 oppgi f\u00f8dselsnummer for medlemmene det kreves tilskudd for. Dette kontrolleres av Br\u00f8nn\u00f8ysundregistrene og gir grunnlag for korrekt beregning av tilskuddene. Blant det som sjekkes er dobbeltmedlemskap mellom flere tros- og livssynssamfunn, inkludert Den norske kirke.\n\nOversikten fra Kulturdepartementet viser antall medlemmer hvert tros- eller livssynssamfunn har f\u00e5tt klarert for utbetaling av statstilskudd. Alle har ikke n\u00f8dvendigvis f\u00e5tt utbetalt tilskudd enda, for eksempel hvis de ikke har sendt inn \u00e5rsregnskap for 2017.\n\nTrossamfunn kan ha menigheter i flere fylker. De som har det, kan fremme et samlet krav for hele sitt samfunn overfor fylkesmannen i det fylket hvor samfunnets hovedsete ligger, if\u00f8lge Forskrift om registrerte og uregistrerte trossamfunn.\n\nDet inneb\u00e6rer at et trossamfunn som har hovedsete i Oslo og menigheter i andre fylker, kan sl\u00e5 sammen alle menighetene i et krav om tilskudd til Fylkesmannen i Oslo. Alle medlemmene i trossamfunnet trenger alts\u00e5 ikke \u00e5 v\u00e6re bosatt i Oslo, selv om de er registrert som tilh\u00f8rende der.\n\nDette tar ikke Hege Storhaug h\u00f8yde for i regnestykket sitt. Tallene hun har brukt er ikke brutt ned p\u00e5 medlemmenes bostedskommune.\n\nBr\u00f8nn\u00f8ysundregistrene har nettopp sendt en oversikt over over tros- og livssynssamfunn som har medlemmer bosatt i Oslo til Oslo kommune. Faktisk.no har f\u00e5tt innsyn i oversikten. Den viser at mange av dem som st\u00e5r p\u00e5 Kulturdepartementets \u2013 og dermed Storhaugs liste \u2013 ikke er bosatt i hovedstaden.\n\nStorhaug oppgir at 82 901 osloborgere er medlemmer i islamske trossamfunn. Det stemmer ikke, if\u00f8lge oversikten Br\u00f8nn\u00f8ysundregistrene har sendt til Oslo kommune. De 55 trossamfunnene Storhaug lister opp har til sammen 51 268 Osloborgere som medlemmer. De resterende 31 633 medlemmene er bosatt i andre kommuner.\n\nI tillegg mangler det tre trossamfunn med hovedsete i Oslo p\u00e5 Storhaugs liste. Disse har til sammen 1277 medlemmer. Dermed er det riktige antallet osloborgere som er medlemmer i islamske trossamfunn med hovedsete i Oslo, 52 545.\n\nFaktisk.no har ogs\u00e5 regnet ut hvor mange osloborgere som er medlemmer i muslimske trossamfunn utenfor Oslo. Dette gjelder for til sammen 5881 personer.\n\nLegger man disse sammen med dem som er medlemmer i trossamfunn med hovedsete i Oslo, f\u00e5r man 58 426 personer. Det er 24 475 eller 30 prosent f\u00e6rre enn Storhaug hevder.\n\nTros- og livssynssamfunn skal rapportere inn medlemmene de har per 1. januar. Skal man beregne andel av befolkningen, er det derfor naturlig \u00e5 ta utgangspunkt i folketallet samme dato. 1. januar 2018 var befolkningen i Oslo 673 469, if\u00f8lge SSB.\n\nStorhaug legger til grunn et folketall p\u00e5 666 759. If\u00f8lge SSB var dette befolkningen i Oslo 1. januar 2017.\n\nUt fra folketallet 1. januar 2018, er 8,7 prosent av innbyggerne i Oslo medlemmer i et muslimsk trossamfunn. Dette tilsvarer rundt hver 11. innbygger.\n\nDermed blir det feil n\u00e5r Storhaug p\u00e5st\u00e5r at hver 8. osloborger eller 12,4 prosent er medlem i en mosk\u00e9.\n\nSSB utarbeider statistikk brutt ned p\u00e5 fylke og hvilken religion medlemmer som er berettiget til statsst\u00f8tte tilh\u00f8rer. Statistikken for 2018 kommer ikke f\u00f8r i desember, men ser man p\u00e5 de foreg\u00e5ende \u00e5rene f\u00e5r man f\u00f8lgende oversikt:\n\nI 2017 var 8,7 prosent av innbyggerne i Oslo medlem i et muslimsk trossamfunn, if\u00f8lge SSB. Det er n\u00f8yaktig samme andel som Faktisk.no har kommet frem til for 2018. B\u00e5de i 2015 og 2016 var andelen h\u00f8yere, mens den ogs\u00e5 l\u00e5 p\u00e5 8,7 prosent i 2014.\n\nI artikkelen skriver Storhaug at \u00abpilene peker alts\u00e5 i retning av en potensiell islamsk fremtid\u00bb. Ut fra tallene, synker andelen medlemmer i islamske trossamfunn, og har ikke v\u00e6rt lavere siden 2013.\n\nVi kan alts\u00e5 fastsl\u00e5 at 8,7 prosent av befolkningen i Oslo i 2018 var medlem i et muslimsk trossamfunn. N\u00e5 skal vi se p\u00e5 resten av befolkningen.\n\nDen norske kirke er fortsatt det st\u00f8rste trossamfunnet i Oslo. I 2017 var 49,4 prosent av innbyggerne i Oslo medlem i Den norske kirke, if\u00f8lge tall fra SSB. Deler man de andre trossamfunnene inn etter religion, var islam nest st\u00f8rst med en andel p\u00e5 8,7 prosent.\n\n8,1 prosent av befolkningen i hovedstaden var medlem i et kristent trossamfunn utenfor Den norske kirke. Buddhisme og andre religioner utgjorde henholdsvis 0,5 og 0,9 prosent. 2,9 prosent var medlemmer i et livssynssamfunn, som for eksempel Human-Etisk Forbund.\n\u2022 Hege Storhaug hevder at hver 8. osloborger eller 12,4 prosent av befolkningen, er medlem i et islamsk trossamfunn.\n\u2022 Det stemmer ikke. Storhaug har inkludert nesten 25 000 personer i regnestykket sitt som ikke bor i Oslo.\n\u2022 Ser man bare p\u00e5 befolkningen i hovedstaden, er 8,7 prosent eller hver 11. osloborger medlem i et islamsk trossamfunn.\n\u2022 Andelen var n\u00f8yaktig den samme i 2017, mens den var h\u00f8yere b\u00e5de i 2016 og 2015.", "lang": "no"}