{"title": "Kt\u00f3ry kandydat jako pierwszy zrezygnowa\u0142 ze spotka\u0144 publicznych?", "subtitle": "Kt\u00f3ry kandydat jako pierwszy zrezygnowa\u0142 ze spotka\u0144 publicznych? Odpowied\u017a znajdziecie w naszej analizie wypowiedzi Paw\u0142a Muchy.", "author": "demagog.org.pl", "date": null, "vclaim_id": "vclaim-id-52277", "url": "https://demagog.org.pl/wypowiedzi/ktory-kandydat-jako-pierwszy-zrezygnowal-ze-spotkan-publicznych/", "vclaim": "Kt\u00f3ry kandydat jako pierwszy zrezygnowa\u0142 ze spotka\u0144 publicznych?\n\nWypowied\u017a Paw\u0142a Muchy uznajemy za fa\u0142szyw\u0105, poniewa\u017c informacja o zawieszeniu udzia\u0142u w du\u017cych spotkaniach w ramach kampanii wyborczej pad\u0142a z ust Andrzeja Dudy kilka godzin po tym, jak analogiczn\u0105 decyzj\u0119 og\u0142osi\u0142 inny kandydat \u2013 Szymon Ho\u0142ownia. Dzie\u0144 p\u00f3\u017aniej identyczne deklaracj\u0119 z\u0142o\u017cyli Ma\u0142gorzata Kidawa-B\u0142o\u0144ska, Robert Biedro\u0144 i W\u0142adys\u0142aw Kosiniak-Kamysz. Najp\u00f3\u017aniej, bo 11 marca, ze spotka\u0144 z wyborcami zrezygnowa\u0142 Krzysztof Bosak.\n\n9 czerwca 2020 Pawe\u0142 Mucha, sekretarz stanu w Kancelarii Prezydenta, by\u0142 go\u015bciem programu \u201eFakty po faktach\u201d na antenie TVN 24. Jednym z temat\u00f3w wywiadu by\u0142o prowadzenie kampanii prezydenckiej po zniesieniu obostrze\u0144 zwi\u0105zanych z epidemi\u0105 koronawirusa oraz apel ministra zdrowia, aby w trakcie kampanijnych spotka\u0144 zachowywa\u0107 dystans spo\u0142eczny. Pawe\u0142 Mucha zwr\u00f3ci\u0142 w\u00f3wczas uwag\u0119, \u017ce Andrzej Duda by\u0142 pierwszym kandydatem, kt\u00f3ry podj\u0105\u0142 decyzj\u0119 o wycofaniu si\u0119 ze spotka\u0144 publicznych na pocz\u0105tku epidemii w Polsce.\n\nPierwszym kandydatem, kt\u00f3ry og\u0142osi\u0142, \u017ce rezygnuje z du\u017cych wydarze\u0144 w ramach kampanii, by\u0142 Szymon Ho\u0142ownia, kt\u00f3ry 9 marca o godzinie 11:10 napisa\u0142 na Twitterze:\n\nAndrzej Duda o podj\u0119ciu analogicznej decyzji poinformowa\u0142 dopiero wieczorem (po godz. 22) 9 marca, po tym jak spotka\u0142 si\u0119 w Biurze Bezpiecze\u0144stwa Narodowego m.in. z premierem Mateuszem Morawieckim, ministrem zdrowia \u0141ukaszem Szumowskim i g\u0142\u00f3wnym inspektorem sanitarnym Jaros\u0142awem Pinkasem:\n\nAndrzej Duda powiedzia\u0142 r\u00f3wnie\u017c, \u017ce w czasie spotkania zwr\u00f3ci\u0142 uwag\u0119 premierowi i ministrom na zagro\u017cenia, jakie p\u0142yn\u0105 ze zbyt du\u017cych skupisk ludzkich. Informacj\u0119 o odwo\u0142aniu wydarze\u0144 tego samego wieczora powt\u00f3rzy\u0142a \u00f3wczesna szefowa sztabu prezydenta, Jolanta Turczynowicz-Kiery\u0142\u0142o, kt\u00f3ra na antenie TVP Info zosta\u0142a r\u00f3wnie\u017c zapytana, czy w zwi\u0105zku z sytuacj\u0105 epidemii kampania przeniesienie si\u0119 do Internetu. Pytanie nie doczeka\u0142o si\u0119 jednak jednoznacznej odpowiedzi:\n\nDzie\u0144 p\u00f3\u017aniej decyzj\u0119 o rezygnacji ze spotka\u0144 z wyborcami na antenie Programu Trzeciego Polskiego Radia potwierdzi\u0142 r\u00f3wnie\u017c rzecznik Andrzeja Dudy, Bart\u0142omiej Spychalski. Zapowiedzia\u0142 on zmian\u0119 formu\u0142y prowadzonej kampanii, zapewniaj\u0105c jednak, \u017ce priorytetem sztabu jest walka z koronawirusem.\n\n10 marca podobne decyzje zosta\u0142y og\u0142oszone przez kolejnych kandydat\u00f3w. Ma\u0142gorzata Kidawa B\u0142o\u0144ska poinformowa\u0142a o tym za pomoc\u0105 Twittera. Post zosta\u0142 udost\u0119pniony przez Szymona Ho\u0142owni\u0119, kt\u00f3ry zasugerowa\u0142, \u017ce rezygnacja ze spotka\u0144 przez Andrzeja Dud\u0119 i kandydatk\u0119 Koalicji Europejskiej by\u0142y wynikiem jego apelu.\n\nNa Twitterze swoj\u0105 decyzj\u0119 og\u0142osi\u0142 tak\u017ce Robert Biedro\u0144. Informacj\u0119 t\u0119 kandydat Lewicy powt\u00f3rzy\u0142 w obecno\u015bci dziennikarzy przed wej\u015bciem na posiedzenie Rady Bezpiecze\u0144stwa Narodowego. W podobnych okoliczno\u015bciach decyzj\u0119 o zawieszeniu du\u017cych spotka\u0144 przekaza\u0142 W\u0142adys\u0142aw Kosiniak-Kamysz. W rozmowie z dziennikarzami stwierdzi\u0142, \u017ce nie planuje organizowania du\u017cych konwencji, ale nie rezygnuje te\u017c z wszystkich wydarze\u0144. Kandydat PSL zapewni\u0142 przy tym, \u017ce jego sztab zawsze dostosowuje si\u0119 do decyzji G\u0142\u00f3wnego Inspektora Sanitarnego oraz przekazuje uczestnikom spotka\u0144 informacje i ulotki dotycz\u0105ce zachowania si\u0119 w trakcie epidemii koronawirusa, a tak\u017ce udost\u0119pnia p\u0142yn do dezynfekcji r\u0105k.\n\nJako ostatni rezygnacj\u0119 z du\u017cych wydarze\u0144 potwierdzi\u0142 Krzysztof Bosak. Jeszcze 10 marca kandydat Konfederacji na Twitterze przekaza\u0142 informacj\u0119 o odwo\u0142aniu spotka\u0144 w bie\u017c\u0105cym tygodniu. Natomiast dzie\u0144 p\u00f3\u017aniej na Facebooku rzecznik partii Tomasz Grabarczyk potwierdzi\u0142 oficjalnie, \u017ce anulowane zostaj\u0105 wszystkie publiczne spotkania z wyborcami, jednak \u201ekampania nie zostaje zawieszona, ale przenosi si\u0119 w przestrze\u0144 Internetow\u0105 i formu\u0142\u0119 organizacji kameralnych event\u00f3w dla medi\u00f3w.\u201d\n\nOdwo\u0142anie wszystkim zgromadze\u0144 powy\u017cej 1 tys. os\u00f3b zarekomendowa\u0142 8 marca G\u0142\u00f3wny Inspektorat Sanitarny. Zalecenie odwo\u0142ywa\u0142o si\u0119 do wydarze\u0144 maj\u0105cych miejsce w pomieszczeniach zamkni\u0119tych.\n\nOficjaln\u0105 decyzj\u0119 w tej sprawie Rz\u0105dowy Zesp\u00f3\u0142 Zarz\u0105dzania Kryzysowego podj\u0105\u0142 10 marca. Premier Mateusz Morawiecki uzasadni\u0142 j\u0105 w nast\u0119puj\u0105cy spos\u00f3b:\n\nPodczas spotkania apele do w\u0142adz uczelni i szk\u00f3\u0142 o odwo\u0142anie imprez kulturalnych czy sportowych oraz o zachowanie podstawowych warunk\u00f3w higieny wystosowali r\u00f3wnie\u017c \u00f3wczesny minister nauki i szkolnictwa wy\u017cszego Jaros\u0142aw Gowin oraz szef resortu edukacji narodowej Dariusz Piontkowski.\n\n13 marca rozporz\u0105dzeniem ministra zdrowia og\u0142oszono w Polsce stan zagro\u017cenia epidemicznego. Jednym z jego element\u00f3w by\u0142 zakaz organizowania zgromadze\u0144 i widowisk, w kt\u00f3rych bra\u0142oby udzia\u0142 wi\u0119cej ni\u017c 50 os\u00f3b. Stan zagro\u017cenia epidemicznego zosta\u0142 odwo\u0142any 20 marca i zast\u0105piony stanem epidemii. W nowym rozporz\u0105dzeniu ministra zdrowia zapis dotycz\u0105cy zakazu zgromadze\u0144 i widowisk zosta\u0142 podtrzymany.\n\nLiczba uczestnik\u00f3w widowisk i zgromadze\u0144 zosta\u0142a zwi\u0119kszona z 50 do 150 w rozporz\u0105dzeniu Rady Ministr\u00f3w z dnia 29 maja 2020 roku w sprawie ustanowienia okre\u015blonych ogranicze\u0144, nakaz\u00f3w i zakaz\u00f3w w zwi\u0105zku z wyst\u0105pieniem stanu epidemii. Na temat zakazu organizowania zgromadze\u0144 wypowiedzia\u0142 si\u0119 12 czerwca rzecznik praw obywatelskich Adam Bodnar, kt\u00f3ry stwierdzi\u0142, \u017ce tego typu rozwi\u0105zanie narusza istot\u0119 wolno\u015bci zgromadze\u0144. Zauwa\u017cy\u0142 on, \u017ce rozporz\u0105dzenie uznaje za zagro\u017cenie dla zdrowia publicznego zgrupowanie os\u00f3b zwo\u0142ane w celu wyra\u017cenia wsp\u00f3lnego stanowiska i zorganizowane w przestrzeni publicznej z zachowaniem okre\u015blonych regu\u0142 przemieszczania si\u0119, a jednocze\u015bnie nie ogranicza w \u017caden spos\u00f3b liczby os\u00f3b wykonuj\u0105cych jednocze\u015bnie czynno\u015bci zawodowe i s\u0142u\u017cbowe, cho\u0107 jest to sytuacja r\u00f3wnie niebezpieczna. Rzecznik stwierdzi\u0142 r\u00f3wnie\u017c, \u017ce kolejne rozporz\u0105dzenia \u2013 wydawane na podstawie art. 46a i art. 46b ustawy o zapobieganiu oraz zwalczaniu zaka\u017ce\u0144 i chor\u00f3b zaka\u017anych u ludzi \u2013 nie spe\u0142niaj\u0105 konstytucyjnego warunku ich wydania na podstawie upowa\u017cnienia ustawowego, co jego zdaniem oznacza, \u017ce:\n\nAndrzej Duda og\u0142osi\u0142 decyzj\u0119 o odwo\u0142aniu du\u017cych spotka\u0144 z wyborcami ju\u017c 9 marca jako jeden z pierwszych kandydat\u00f3w. Kilka godzin wcze\u015bniej uczyni\u0142 to jednak Szymon Ho\u0142ownia. W zwi\u0105zku z tym wypowied\u017a Paw\u0142a Muchy uznajemy za fa\u0142szyw\u0105.", "lang": "pl"}