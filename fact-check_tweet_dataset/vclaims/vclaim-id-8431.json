{"title": "Ma in Italia per evasione fiscale si finisce effettivamente in carcere?", "subtitle": "Il candidato premier dei Cinquestelle Luigi Di Maio intervenendo ad  Agor\u00e0  su Raitre ha fatto una battuta su Silvio Berlusconi. Abbiamo verificato", "author": "www.agi.it", "date": "2018-01-27T07:00+0100", "vclaim_id": "vclaim-id-8431", "url": "https://www.agi.it/fact-checking/di_maio_carcere_evasori_fiscali-3417443/news/2018-01-27/", "vclaim": "Il 25 gennaio Luigi Di Maio, leader del Movimento 5 Stelle, \u00e8 stato ospite di Agor\u00e0 su Rai3. Alla domanda se fosse d\u2019accordo con la proposta di centrodestra di carcere per gli evasori fiscali, ha risposto affermativamente e ha aggiunto (min. 54\u2019 56\u2019\u2019): \u201cFacendo cos\u00ec il centrodestra non si rende conto che mander\u00e0 in galera il loro leader, visto che Berlusconi \u00e8 condannato per frode fiscale\u201d.\n\nL\u2019affermazione \u00e8 forse ironica, ma \u00e8 l\u2019occasione di chiedersi: in Italia si va in carcere per evasione fiscale? E davvero Berlusconi rischierebbe, in caso di inasprimento delle pene?\n\nIl centrodestra ha parlato, in effetti, del carcere per gli evasori. Lo ha fatto Salvini e anche lo stesso Berlusconi.\n\nDa altri punti del programma, comunque, possiamo ottenere qualche indicazione utile. In particolare i due punti \u201cAbolizione dell\u2019inversione dell\u2019onere della prova fiscale e riforma del contenzioso tributario\u201d e \u201cChiusura di tutto il contenzioso e delle pendenze tributarie con contestuale riforma del sistema sanzionatorio tributario\u201d.\n\nPer prima cosa: il carcere per i reati fiscali \u00e8 gi\u00e0 previsto nell\u2019ordinamento italiano e, negli ultimi anni, diverse norme si sono occupate dei reati tributari e delle relative sanzioni. Ad oggi, la norma di riferimento per la repressione dei reati tributari \u00e8 il D.lgs. 74 del 2000, modificato dal D.l. 138 del 2011 e ulteriormente ritoccato dal D.lgs. n. 158/2015, che per ultimo ha reso pi\u00f9 severe le pene per i reati tributari.\n\nLa distinzione tra condotte che vengono sanzionate penalmente (i reati) e quelle che comportano solo una sanzione amministrativa (illeciti) \u00e8 nella maggior parte dei casi legata a una valutazione quantitativa di quel che \u00e8 stato evaso.\n\nSono reato anche la dichiarazione omessa (art. 5): da 1 a 3 anni se l\u2019imposta evasa \u00e8 superiore ai 50 mila euro; l\u2019omesso versamento IVA e ritenute certificate (artt. 10 bis e 10 ter): soglia di punibilit\u00e0 a 250 mila euro; l\u2019emissione di fatture false (art. 8): da 18 mesi a 6 anni; e infine l\u2019occultamento o distruzione di documenti contabili (art. 10): da 18 mesi a 5 anni.\n\nFatte queste premesse, Di Maio ha ragione sulla condanna di Berlusconi. Il primo agosto 2013 la Cassazione ha confermato le condanne del giudice di Appello (maggio 2013) e di primo grado (ottobre 2012) a carico di Berlusconi: quattro anni di reclusione per frode fiscale \u2013 tecnicamente \u201cdichiarazione fraudolenta\u201d ex art. 2 D.lgs. 74/2000 - nell\u2019ambito del processo Mediaset.", "lang": "it"}