{"title": "Revoca delle concessioni autostradali: 20 miliardi, o forse 7", "subtitle": "", "author": "pagellapolitica.it", "date": null, "vclaim_id": "vclaim-id-50180", "url": "https://pagellapolitica.it/dichiarazioni/8680/revoca-delle-concessioni-autostradali-20-miliardi-o-forse-7", "vclaim": "Questa ipotesi sembra essersi allontanata dopo che, nella notte tra il 14 e il 15 luglio, il governo ha trovato un accordo con Atlantia che prevede \u2013 in sintesi \u2013 il subentro dello Stato nel controllo di Aspi. Ma prima che si concretizzasse questo risultato il tema della revoca \u00e8 stato ampiamente dibattuto e, come vedremo, \u00e8 stato anche oggetto di un discusso intervento legislativo.\n\nCome abbiamo scritto in una nostra precedente analisi, la stima di 20 miliardi di costo per la revoca delle concessioni ad Aspi nasce dagli articoli 9 e 9bis della Convenzione tra Stato e Aspi, scaricabile dal sito del Ministero dei Trasporti (Mit).\n\nUna stima ancora maggiore, di 23 miliardi di euro, \u00e8 stata poi avanzata da Aspi a fine dicembre 2019, secondo quanto riportano fonti di stampa. La societ\u00e0 aveva allora inviato una lettera al governo per lamentarsi di una modifica normativa del regime della revoca: modifica introdotta con il decreto \u201cMilleproroghe\u201d del 2019 e ritenuta incostituzionale e contraria al diritto europeo.\n\nIn ogni caso l\u2019accordo raggiunto il 15 luglio tra governo e Atlantia dovrebbe sia scongiurare il rischio della revoca, sia evitare strascichi giudiziari: Atlantia ha infatti accettato di rinunciare ai \u00abricorsi per contestare la legittimit\u00e0 dell\u2019art. 35 del decreto-legge \u201cMilleproroghe\u201d\u00bb.\n\nL\u2019affermazione \u2013 fatta prima dell\u2019accordo tra Stato e Atlantia, che allontana l\u2019ipotesi di una revoca \u2013 \u00e8 imprecisa: in base alla norma contenuta nel decreto \u201cMilleproroghe\u201d, che modifica la disciplina della revoca e dell\u2019eventuale risarcimento e che \u00e8 ad oggi in vigore, il risarcimento dovuto sarebbe secondo le stime di circa 7 miliardi di euro.\n\nUn risarcimento di pi\u00f9 di 20 miliardi di euro era invece dovuto in base alle norme contenute nella Convenzione tra Stato e Aspi, che sono state appunto sostituite dal \u201cMilleproroghe\u201d con altre pi\u00f9 sfavorevoli per il concessionario.", "lang": "it"}