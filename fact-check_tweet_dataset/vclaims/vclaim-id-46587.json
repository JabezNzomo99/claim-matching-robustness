{"title": "Sanzioni dalla Russia: quanto ci ha rimesso l'agricoltura italiana?", "subtitle": "", "author": "pagellapolitica.it", "date": null, "vclaim_id": "vclaim-id-46587", "url": "https://pagellapolitica.it/dichiarazioni/8337/sanzioni-dalla-russia-quanto-ci-ha-rimesso-lagricoltura-italiana", "vclaim": "Il 5 luglio, in un\u2019intervista rilasciata al Tg2, il ministro dell\u2019Interno Matteo Salvini ha dichiarato (min. 1:25) che \u00abla sola agricoltura italiana ha avuto un danno di pi\u00f9 di un miliardo di euro per le sanzioni imposte alla Russia\u00bb.\n\nAbbiamo verificato e la dichiarazione di Salvini \u00e8 imprecisa.\n\nDopo l\u2019invasione e l\u2019annessione della Crimea del febbraio del 2014, e la seguente destabilizzazione dell\u2019Ucraina, l\u2019Unione europea ha introdotto, tra il luglio e il settembre di quello stesso anno, una serie di misure restrittive nei confronti della Federazione Russa.\n\nQueste sanzioni sono state prorogate da allora ogni sei mesi (l\u2019ultima volta nel giugno 2019) e ancora oggi limitano la possibilit\u00e0, per alcune banche e societ\u00e0 russe di accedere a capitali Ue, vietando anche il commercio di armi e materiale militare, oltre che l\u2019accesso ad alcune tecnologie impiegabili in campo petrolifero.\n\nIn risposta alle misure occidentali, Mosca ha poi implementato \u2013 a partire dall\u2019agosto 2014 \u2013 alcune contro-sanzioni che mirano a ridurre le importazioni di prodotti agroalimentari e di macchinari per la produzione industriale provenienti da alcuni Paesi occidentali (l\u2019Ue, gli Stati Uniti, l\u2019Australia e il Canada).\n\nCome abbiamo mostrato nel nostro progetto , il governo gialloverde ha finora sempre rinnovato le sanzioni verso la Russia in sede di Consiglio dell\u2019Unione Europea, andando contro una delle promesse fatte agli elettori quando \u00e8 stato stipulato il Contratto di governo.\n\nha contattato Coldiretti. Ci \u00e8 stato comunicato di aver raggiunto quella cifra confrontando i dati Istat sulle esportazioni agroalimentari italiane verso la Russia prima e dopo il 2013 (ultimo anno precedente all\u2019adozione delle sanzioni).\n\nCome vedremo tra poco, questa ipotesi \u00e8 per\u00f2 una forzatura perch\u00e9 non tiene conto di fattori macroeconomici (come, ad esempio, la crisi economica, il calo del prezzo del petrolio, la contrazione dei consumi russi e la svalutazione del rublo), che hanno sicuramente influito sul calo delle importazioni russe.\n\nPer esempio, la sede di Mosca dell\u2019Agenzia italiana per la Promozione all\u2019estero e l\u2019internazionalizzazione delle imprese italiane (Ice o Ita) riporta \u2013 in un documento condiviso a maggio 2019 \u2013 che sono rimasti fuori dall\u2019ambito di applicazione delle sanzioni \u00abalcolici, bevande, pasta, dolciumi e prodotti da forno\u00bb. Prodotti che sono per\u00f2 inclusi nel calcolo fatto da Coldiretti.\n\nLa differenza non \u00e8 minima perch\u00e9, ad esempio, le bevande costituiscono una parte consistente dell\u2019export agroalimentare (erano [1] 170,3 milioni di euro nel 2013, pari al 24,2 per cento del totale delle esportazioni agroalimentari).\n\nCome abbiamo scritto in passato, se \u00e8 vero che le sanzioni hanno quasi certamente avuto un impatto negativo sull\u2019export dei prodotti agroalimentari italiani verso la Russia, esistono tuttavia altri elementi che, a partire dal 2014, possono aver giocato un ruolo altrettanto importante sull\u2019andamento delle esportazioni italiane verso Mosca.\n\nUno di questi \u00e8 sicuramente legato al rallentamento dell\u2019economia russa, che dal 2013 ha iniziato a crescere pi\u00f9 lentamente fino ad entrare in recessione nel 2015 (quando ha registrato una crescita del -2,3 per cento).\n\nUn ruolo importante in questa crisi \u00e8 stato giocato dal prezzo del petrolio, per cui il Pil russo dipendeva nel 2015 \u2013 a detta del centro studi Carnegie Moscow Center \u2013 per quasi il 70 per cento del totale. \u00c8 proprio tra il 2013 e il 2015, quando l\u2019economia russa \u00e8 entrata in recessione, che il prezzo dell\u2019oro nero \u00e8 diminuito \u2013 secondo i dati dell\u2019Organizzazione dei Paesi esportatori di petrolio (Opec) \u2013 pi\u00f9 del 50 per cento (da 105,87 dollari al barile nel 2013 a 49,49 dollari nel 2015).\n\nUn altro elemento che pu\u00f2 aver avuto un impatto sulle importazioni russe \u00e8 quello della svalutazione del rublo. Infatti, il valore della valuta russa rispetto all\u2019euro \u00e8 sceso in due anni di circa il 90 per cento: se nel gennaio 2014 un euro veniva scambiato per 45,1 rubli, nel gennaio 2016 lo stesso scambio avveniva per 85,9 rubli.\n\nDato che al deprezzarsi della valuta nazionale le importazioni costano di pi\u00f9, \u00e8 probabile che i cittadini russi abbiano diminuito il loro acquisto di beni esteri dal momento che sono diventati molto pi\u00f9 cari.\n\nL\u2019insieme di tutti questi fattori ha cos\u00ec portato ad una forte decrescita delle importazioni russe da tutto il mondo. Queste sono infatti passate dai 468,6 miliardi di dollari del 2013 ai 263,8 miliardi del 2016, risalendo solamente nel 2017 a 327 miliardi di dollari (nel 2018, con 344,3 miliardi di dollari, le importazioni erano ancora sotto i livelli pre\u2013crisi).\n\nQuesto calo ha riguardato sia i Paesi che hanno adottato le sanzioni sia quelli che non lo hanno fatto.\n\nPer esempio, le importazioni dalla Cina sono calate di circa il 34 per cento tra il 2013 e il 2015 (53,2 miliardi di dollari contro 35,2 miliardi), nonostante la Cina non abbia mai posto alcuna restrizione verso la Russia in seguito alla crisi ucraina. Quando l\u2019economia Russa \u00e8 tornata a crescere nel 2016, tutte le importazioni di Mosca sono aumentate, comprese quelle dei prodotti agroalimentari italiani, il cui divario rispetto al 2013 si \u00e8 pi\u00f9 che dimezzato.\n\nIl dato citato dal ministro dell\u2019Interno sembra provenire da un articolo di Coldiretti, che per\u00f2 stima in maniera approssimativa - e in sostanza errata - l\u2019impatto che le sanzioni alla Russia hanno avuto sull\u2019export dell\u2019agroalimentare italiano.\n\nDall\u2019altra parte, Coldiretti considera nel suo conto anche il calo delle esportazioni di prodotti (come, ad esempio, le bevande) che non sono stati oggetto di restrizioni, ma la cui \u00e8 vendita \u00e8 comunque diminuita in seguito alla crisi economica russa.", "lang": "it"}