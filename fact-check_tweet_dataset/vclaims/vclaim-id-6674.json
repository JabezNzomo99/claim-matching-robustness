{"title": "I figli del Sud", "subtitle": "", "author": "pagellapolitica.it", "date": null, "vclaim_id": "vclaim-id-6674", "url": "https://pagellapolitica.it/dichiarazioni/7719/i-figli-del-sud", "vclaim": "Nel corso della manifestazione \u201cFuturo Prossimo\u201d a Milano - la presentazione del nuovo movimento politico guidato da Giuliano Pisapia - la Presidente della Camera Laura Boldrini ha parlato delle disuguaglianze in Italia e del loro aspetto geografico. A proposito del Sud Italia ha richiamato alcuni dati: oltre alla minore frequenza universitaria dei giovani meridionali (di cui ci siamo gi\u00e0 occupati), ha citato anche il fatto che al Sud si facciano meno figli.\n\nQuesta affermazione pu\u00f2 stupire, perch\u00e9 nel senso comune le regioni pi\u00f9 povere e con vincoli familiari pi\u00f9 forti hanno anche famiglie pi\u00f9 numerose. Vediamo quindi che cosa dicono i numeri e se in effetti la natalit\u00e0 sia pi\u00f9 bassa nel Sud Italia*.\n\nIl fenomeno pi\u00f9 macroscopico riguarda l\u2019emigrazione interna. Tra il 2002 e il 2014, infatti, il Sud ha visto emigrare verso le regioni del Nord oltre 1,6 milioni di persone: al netto di quanti sono rientrati (973 mila), il saldo \u00e8 negativo per circa 653 mila persone, tre quarti dei quali giovani.\n\nQuesta migrazione interna ha causato \u201c \u201d. Uno di questi cambiamenti negativi, e recenti, \u00e8 il fatto che le donne che risiedono al Sud hanno cominciato a fare meno figli.\n\nSecondo i dati ISTAT pi\u00f9 aggiornati, pubblicati a novembre 2016 e riferiti al 2015, le nascite mostrano un calo costante negli ultimi anni in tutta Italia: si \u00e8 passati dai 576.659 nati del 2008 ai 485.780 di sette anni pi\u00f9 tardi. Con il tempo il divario tra Nord e Sud si \u00e8 accentuato, come mostra il grafico successivo che visualizza i dati dell\u2019istituto di statistica (riportati per comodit\u00e0 anche qui).\n\nMa il numero che dimostra nel modo pi\u00f9 diretto la diminuzione della natalit\u00e0 al Sud \u00e8 quello dei figli per donna: qui il cambiamento degli ultimi anni \u00e8 ancora pi\u00f9 evidente. Nel 1980, secondo il gi\u00e0 citato rapporto Svimez, al Sud il numero medio di figli per donna era di 2,2, mentre al Centro-nord ci si fermava all\u20191,36. Ancora nel 1995, le regioni del Nord e del centro erano scese intorno a 1,05-1,07 figli, mentre il Sud mostrava un tasso ben pi\u00f9 alto intorno all\u20191,4.\n\nOggi la situazione si \u00e8 invertita: la distanza si \u00e8 assottigliata notevolmente, e le regioni meridionali sono addirittura dietro quelle settentrionali (1,29-1,30 contro 1,41). Da notare che il numero medio di figli per donna \u00e8 sostanzialmente uguale tra Nord e Sud, a 1,27, per quanto riguarda le donne di cittadinanza italiana: la differenza viene dalle donne di cittadinanza straniera, che al Sud hanno una media di figli di 1,79 (1,95 in Sicilia e Sardegna) mentre al Nord \u00e8 superiore a due.\n\nLaura Boldrini ha dichiarato che al Sud \u201csi fanno meno figli\u201d. I dati confermano questa caratteristica demografica: mentre vent\u2019anni fa il numero medio di figli per donna era sensibilmente pi\u00f9 alto nelle regioni meridionali, oggi quel numero \u00e8 sostanzialmente uguale per le donne italiane di Nord e Sud e la popolazione residente straniera fa la differenza, portando nel complesso il Sud sotto la media del resto d\u2019Italia. \u201cVero\u201d per Boldrini.", "lang": "it"}