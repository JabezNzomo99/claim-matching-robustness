{"title": "Il M5s ha chiesto la chiusura dell\u2019Ilva di Taranto e la riconversione alle rinnovabili?", "subtitle": "Lo ha affermato il ministro dello Sviluppo economico, Carlo Calenda\u00a0su Twitter. Abbiamo verificato", "author": "www.agi.it", "date": "2018-04-27T06:57+0200", "vclaim_id": "vclaim-id-16479", "url": "https://www.agi.it/fact-checking/calenda_ilva_taranto_chiusura_m5s_rinnovabili-3819476/news/2018-04-27/", "vclaim": "Il 24 aprile, il ministro dello sviluppo economico Carlo Calenda ha scritto su Twitter: \u201cIl M5S a Bruxelles ha provato oggi a far passare una risoluzione che chiedeva la chiusura immediata dell\u2019ILVA e la sua riconversione su \u201cenergie rinnovabili\u201d?! Al di l\u00e0 dei pezzi di carta e dei tatticismi sulle cose vere restano distanze siderali\u201d.\n\nDal 2012, l\u2019acciaieria Ilva di Taranto torna spesso al centro della cronaca nazionale: quell\u2019anno la magistratura aveva disposto il suo sequestro e l\u2019arresto di alcuni dirigenti, accusati di aver perseguito un\u2019attivit\u00e0 nociva per l\u2019ambiente ben oltre i limiti di legge. Nel 2014, lo stabilimento siderurgico era stato commissariato e ancora oggi non \u00e8 chiaro quale sar\u00e0 il suo futuro e quello dei suoi 14 mila dipendenti.\n\nIl ministro, che segue da tempo la vicenda, ha ribadito con il suo messaggio sull\u2019ILVA anche, indirettamente, la sua presa di posizione contro un\u2019eventuale alleanza di governo (\u201cdistanze siderali\u201d) tra il Movimento Cinque Stelle e il Partito Democratico, al quale si era iscritto lo scorso marzo. Secondo Calenda, i programmi delle due forze politiche sono troppo diversi per consentire un accordo a livello nazionale.\n\nMa ha ragione Calenda a dire che il M5S ha proposto in sede europea la chiusura immediata dello stabilimento siderurgico di Taranto e una sua riconversione alle rinnovabili? Siamo andati a verificare.\n\nIl 25 aprile, il Blog delle Stelle ha pubblicato un articolo intitolato \"L'Ilva nuoce gravemente alla salute, ma non pu\u00f2 essere riconvertita. Parola di Parlamento europeo\", firmato da Rosa d'Amato, parlamentare europea del M5s. L'articolo sembra confermare le parole di Calenda. L'autrice scrive infatti che \"con un voto beffa \u00e8 stata bocciata la riconversione industriale immediata dello stabilimento\", e che \"gli stessi europarlamentari di Peti (Commissione per le petizioni) hanno bocciato gli emendamenti che avevamo presentato. Quest'ultimi prevedevano il blocco dell'attivit\u00e0 industriale inquinante\".\n\nPrima precisazione: non stiamo parlando di un voto dell'aula dell'Europarlamento, ma di una delle sue commissioni. D'Amato fa infatti riferimento a un voto del 24 aprile in Commissione per le petizioni (Peti). Quest'ultima ha competenza sulle petizioni firmate dai cittadini e residenti europei; se necessario, pu\u00f2 organizzare audizioni e missioni per approfondire le richieste. In questa sede, all'ordine del giorno del 24 aprile c'era anche la votazione per approvare le raccomandazioni contenute nel resoconto della missione conoscitiva avvenuta all'Ilva di Taranto il 18 e 19 luglio 2017.\n\nLa missione era stata autorizzata il 15 maggio 2017 dall'ufficio di Presidenza del parlamento europeo. Il suo obiettivo era \"incontrare gli autori delle petizioni, i cittadini locali e le Ong che le sostengono, le autorit\u00e0 nazionali, regionali e locali\" e \"i responsabili amministrativi e tecnici d'Ilva ed Eni\".\n\nTra i cinque partecipanti alla missione, c'erano anche la presidente della Commissione petizioni Cecilia Wikstrom, l'europarlamentare del Pd Andrea Cozzolino e l'europarlamentare del M5s Eleonora Evi. La delegazione ha pubblicato il 31 gennaio 2018 un resoconto che conteneva 14 raccomandazioni per la Commissione europea e per le autorit\u00e0 nazionali, regionali e locali. Oggetto della votazione del 24 aprile sono stati appunto gli emendamenti proposti dai membri della Commissione Peti sulle raccomandazioni del resoconto e la successiva approvazione del documento modificato.\n\nCome \u00e8 andata la votazione e cosa aveva proposto il M5s\n\nl \"Progetto di resoconto di missione e raccomandazioni\" \u00e8 stato approvato con 25 voti favorevoli e due contrari, quelli delle due europarlamentari del M5s Eleonora Evi e Rosa D'Amato (qui, dal minuto 21:10, \u00e8 disponibile il video della votazione). Quest'ultime avevano presentato nove dei 21 emendamenti presentati alle raccomandazioni contenute nel testo. Quali sono quelli che fanno riferimento alla chiusura dell'Ilva e alla sua riconversione sulle energie rinnovabili?", "lang": "it"}