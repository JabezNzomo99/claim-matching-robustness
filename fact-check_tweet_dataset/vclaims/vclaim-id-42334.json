{"title": "Con il governo Conte sono aumentate le procedure d\u2019infrazione Ue?", "subtitle": "", "author": "pagellapolitica.it", "date": null, "vclaim_id": "vclaim-id-42334", "url": "https://pagellapolitica.it/dichiarazioni/8184/con-il-governo-conte-sono-aumentate-le-procedure-dinfrazione-ue", "vclaim": "\u00abNoi le avevamo dimezzate [le procedure d'infrazione], eravamo scesi a 59 a marzo 2018. Con questo governo siamo saliti a 76 in 6 mesi\u00bb.\n\nIl 25 gennaio, l\u2019ex sottosegretario alle Politiche europee dei governi Renzi e Gentiloni Sandro Gozi ha scritto su Twitter che con gli esecutivi di cui ha fatto parte si sono dimezzate le procedure d\u2019infrazione europee verso l\u2019Italia, scese a 59 a marzo 2018.\n\nIl procedimento ha inizio con una denuncia alle autorit\u00e0 o con una decisione d\u2019ufficio della Commissione, ed \u00e8 regolato dagli articoli 258 e 260 del Trattato sul funzionamento dell\u2019Unione Europea (Tfue). La procedura \u00e8 composta da tre fasi: Eu Pilot, pre-contenzioso e contenzioso.\n\nLa fase Eu Pilot, quella preliminare, consiste in un dialogo fra la Commissione europea e le autorit\u00e0 nazionali per approfondire la situazione. Se la Commissione non \u00e8 soddisfatta del risultato, si apre la fase pre-contenzioso, nella quale la Commissione invia una lettera di messa in mora allo Stato soggetto a procedura. Quest\u2019ultimo ha due mesi per rispondere.\n\nGozi \u00e8 stato sottosegretario agli Affari europei con i governi Renzi e Gentiloni. Il primo \u00e8 entrato in carica il 22 febbraio 2014. \u00c8 stato sostituito dal secondo il 12 dicembre 2016, terminando il proprio mandato l\u20191 giugno 2018.\n\nGli esecutivi Renzi e Gentiloni hanno cos\u00ec avuto un saldo positivo di 60 procedure chiuse in 51 mesi di governo, con una media di circa 1,20 procedure chiuse al mese. \u00c8 una buona performance, ma in passato ce ne sono state di migliori.\n\nNel 2016, per esempio, con il governo Renzi l\u2019Italia aveva ricevuto 19 nuove lettere di messa in mora, quella che avvia la fase pre-contenzioso: a pari merito con la Slovacchia, la miglior performance in Europa in questo ambito. Nel 2017, con il governo Gentiloni, le lettere di messe in mora ricevute erano state 12, il numero minore in tutta l\u2019Ue. Primo in classifica era stato il Portogallo, con 46 lettere ricevute.\n\nCi sono molti indicatori su cui valutare la performance italiana, comunque. Nel 2016, ad esempio, l\u2019Italia ha avuto il miglior tasso di risoluzione dei casi della fase Eu Pilot (89 per cento), mentre sotto altri aspetti \u2013 quali il numero di denunce ricevute (su 3.783 totali, 753 riguardano l\u2019Italia), i nuovi EU Pilot aperti nel corso dell\u2019anno (23 su 432 totali), gli Eu Pilot totali aperti alla fine dell\u2019anno (98 su 1.175) e i casi in attesa di giudizio dinanzi alla Corte per infrazione dell\u2019articolo 258 TFUE (7 su 95) \u2013 l\u2019Italia non aveva i migliori risultati della Ue.\n\nSecondo Gozi, i governi Renzi e Gentiloni (di cui Gozi \u00e8 stato, in entrambi, sottosegretario agli Affari europei) hanno dimezzato il numero di procedure d\u2019infrazione dell\u2019Ue verso l\u2019Italia. Ha ragione: tra febbraio 2014 e maggio 2018, le procedure sono scese da 119 a 59, con una riduzione del 50 per cento.\n\nGozi \u00e8 per\u00f2 leggermente impreciso quando dice che nei primi sei mesi del governo Conte il numero \u00e8 risalito a 76. Secondo i dati del Dipartimento delle politiche europee, all\u20198 novembre 2018 le procedure d\u2019infrazione verso l'Italia erano 70, aumentate a 72 a gennaio 2019. In conclusione, Gozi si merita un \u201cC\u2019eri quasi\u201d.", "lang": "it"}