{"title": "Nei, Ivan \u00c5sg\u00e5rd har ikke oppfunnet en enhet som halverer str\u00f8mregningen", "subtitle": "Bruker falsk facebook-video og nettartikkel til \u00e5 lure nordmenn.", "author": "www.faktisk.no", "date": null, "vclaim_id": "vclaim-id-57587", "url": "https://www.faktisk.no/faktasjekker/Zye/nei-ivan-asgard-har-ikke-oppfunnet-en-enhet-som-halverer-stromregningen", "vclaim": "En video p\u00e5 Facebook og en nettartikkel p\u00e5 nettstedet wow-gadget.net, markedsf\u00f8rer \u00abEcoPlug\u00bb. Dingsen, som skal plugges i stikkontakten hjemme, hevdes \u00e5 kunne halvere str\u00f8mregningen din.\n\nVideoen spres gjennom en reklamepost p\u00e5 Facebook fra Wow gadget. Den starter med f\u00f8lgende melding: \u00abSt\u00f8rre str\u00f8mselskaper er livredde for denne billige, str\u00f8mbesparende enheten\u00bb.\n\nDeretter f\u00e5r du historien om oppfinnelsen til elektroingeni\u00f8r \u00abIvan \u00c5sg\u00e5rd\u00bb. Han driver angivelig et selskap som installerer solenergisystemer for industribygninger.\n\nUnder arbeidet fikk \u00c5sg\u00e5rd, if\u00f8lge videoen, ideen om \u00e5 lage en enhet som kunne lagre overfl\u00f8dig energi. Dette reduserte \u2013 n\u00e6rmest mirakul\u00f8st \u2013 hans egen str\u00f8mregning med 38 prosent.\n\nVideoen viser en middelaldrende mann som driver forskjellig elektrisk arbeid. Det er lett \u00e5 oppfatte det som at den viser oppfinneren Ivan \u00c5sg\u00e5rd i arbeid.\n\nVed \u00e5 analysere videoen, finner vi raskt ut at den ikke viser oppfinneren Ivan \u00c5sg\u00e5rd.\n\nDet finnes ulike verkt\u00f8y tilgjengelig for videoanalyse. Vi har brukt gratisverkt\u00f8yet InVid, som blant andre er utviklet av nyhetsbyr\u00e5et AFP og den tyske kringkasteren Deutsche Welle.\n\nVed \u00e5 trekke ut enkeltbilder fra videoen og utf\u00f8re bildes\u00f8k i Yandex.com, finner vi at de aller fleste filmsekvensene er hentet fra byr\u00e5er som formidler illustrasjonsvideoer.\n\nDisse sekvensene har typiske navn som \u00abelektriker isolerer ledninger ved sikringsboks\u00bb og \u00abingeni\u00f8r tester et kretskort\u00bb\n\nS\u00f8ker du opp navnet p\u00e5 Google, f\u00e5r du bare ett treff p\u00e5 noen med tiln\u00e6rmet likt navn. Det g\u00e5r til gravstedet til amerikaneren \u00abIvanhoe G. \u201cIvan\u201d Aasgaard\u00bb, som d\u00f8de i 1966.\n\nHvis det fantes en bedriftseier, elektroingeni\u00f8r og genial oppfinner som het Ivan \u00c5sg\u00e5rd, ville man ha f\u00e5tt flere treff ved \u00e5 s\u00f8ke p\u00e5 navnet.\n\nSpesielt hvis han hadde funnet opp en dings som halverte str\u00f8mforbruket til folk.\n\nDet finnes heller ingen opplysninger om selskapet EcoPlug, som \u00c5sg\u00e5rd if\u00f8lge videoen skal ha stiftet sammen med en kamerat.\n\nVed \u00e5 google \u00abEcoPlug\u00bb, f\u00e5r man imidlertid ett treff p\u00e5 en side p\u00e5 nettstedet eco-plug.net. Den markedsf\u00f8rer den samme pluggen og historien til Ivan \u00c5sg\u00e5rd.\n\nVi la merke til at denne nettadressen lenket til en underside, og ikke hovedsiden. Ved \u00e5 bare skrive inn nettadressen til hovedsiden eco-plug.net, kom vi til en engelsk utgave, der oppfinnerens navn plutselig er \u00abEric Holt\u00bb.\n\nAlts\u00e5 ser det ut som om den geniale oppfinneren bytter navn ut fra hvilket spr\u00e5k oppfinnelsen markedsf\u00f8res p\u00e5.\n\nFacebook-posten med videoen leder deg til en artikkel p\u00e5 nettstedet wow-gadget.net.\n\nDen har tittelen \u00abSt\u00f8rre Energiselskaper Vil Ikke At Du Skal Vite Om Denne Nye Energibesparende Enheten\u00bb.\n\nSelve artikkelen er skrevet i jeg-form, og skryter hemningsl\u00f8st av pluggen, der du ogs\u00e5 f\u00e5r \u00abdetaljert informasjon om hvordan du kan skaffe EcoPlug\u00bb.\n\nDet hevdes at den ikke kan kj\u00f8pes i vanlig butikk, \u00abfordi den er i strid med statens interesser\u00bb.\n\nMerk at artikkelen er datert 20. mars 2020, mens Facebook-posten som lenker til den er datert 19. mars 2020 \u2013 alts\u00e5 dagen f\u00f8r.\n\nNettstedet wow-gadget ser ut til \u00e5 bare best\u00e5 av denne ene siden. Klikker du p\u00e5 menyvalgene over artikkelen, f\u00f8rer de ingensteds.\n\nPr\u00f8ver du \u00e5 g\u00e5 p\u00e5 forsiden ved \u00e5 taste inn www.wow-gadget.net, kommer du til en helt annen nettside.\n\nDe eneste lenkene du kan trykke p\u00e5, er kj\u00f8pslenker til selve dingsen.\n\nDet er alts\u00e5 ikke en ekte artikkel eller et nettsted, men en kamuflert annonse med falskt innhold.\n\nMen det stopper ikke der.\n\nSiden fremst\u00e5r som et redaksjonelt nettsted som tester og skriver om dingser. Men allerede i tittelen finner du tegn p\u00e5 at det er et useri\u00f8st nettsted:\n\nEkte journalister bruker ikke stor bokstav for hvert ord i en tittel. Og de bruker sv\u00e6rt sjeldent jeg-form.\n\nDet st\u00e5r at artikkelen er skrevet av \u00abLars Nystuen\u00bb.\n\nHvis du s\u00f8ker opp navnet p\u00e5 Google, vil et av topptreffene v\u00e6re en artikkel fra 2017 p\u00e5 forbrukernettstedet Dinside.no med tittelen: \u00abStjeler nordmenns navn til falske artikler p\u00e5 Facebook\u00bb.\n\nI denne artikkelen f\u00e5r du vite at nettopp navnet \u00abLars Nystuen\u00bb har blitt misbrukt i en rekke falske artikler og reklameposter p\u00e5 Facebook. Felles for disse er at de markedsf\u00f8rer lignende dingser.\n\nSamme navn ble ogs\u00e5 misbrukt i forbindelse med en annen svindelvideo Faktisk.no faktasjekket i 2018. Denne handlet om en dings som sparte bilister for drivstoff.\n\nDenne svindelen har alle de samme kjennemerkene:\n\nUnder selve artikkelen er det et kommentarfelt som heller ikke er ekte. Det er tilsynelatende fra Facebook, men klikker man p\u00e5 navnene skjer det ingenting.\n\nS\u00f8k p\u00e5 Facebook eller Google viser at de fleste personene ikke eksisterer.\n\nSer man n\u00f8ye p\u00e5 bildene som tilsynelatende er postet i kommentarfeltet, ser man at forskjellige folk har postet det samme bildet av \u00absin\u00bb plugg \u2013 og at enkelte ikke kan v\u00e6re fra Norge fordi det er amerikanske stikkontakter.\n\nDet er ikke f\u00f8rste gangen denne type plugger markedsf\u00f8res i Norge.\n\nI 2018 advarte forbrukerbloggen Datahjelperne.no mot en lignende svindel. Da het oppfinnelsen EcoVolt, og ble markedsf\u00f8rt p\u00e5 nettstedet \u00abstunning gadgets.\n\nPussig nok med eksakt samme overskrift: \u00abSt\u00f8rre Energiselskaper Vil Ikke At Du Skal Vite Om Denne Nye Energibesparende Enheten\u00bb.\n\nDen engelske kringkasteren BBC advarte mot samme type plugg og svindel s\u00e5 tidlig som i 2011. Da ble produktet sporet til Kina. BBC p\u00e5peker i sin artikkel en \u00e5penbar fare:\n\nSlike produkter er ikke trygge \u00e5 plugge i stikkontakten. De kan for\u00e5rsake brann eller kortslutning.\n\u2022 Journalisten \u00abLars Nystuen\u00bb, som skal ha skrevet saken, finnes ikke.", "lang": "no"}