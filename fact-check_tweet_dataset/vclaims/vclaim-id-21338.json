{"title": "Skaml\u00f8s manipulation? Vanopslaghs tal m\u00f8der vrede i debat om kontanthj\u00e6lp", "subtitle": "En enlig kontanthj\u00e6lpsmodtager med to b\u00f8rn har 18.300 kroner efter skat om m\u00e5neden\n\nKilde: Alex Vanopslagh (LA) i et opslag p\u00e5 Facebook.", "author": "www.mm.dk", "date": "2019-09-05", "vclaim_id": "vclaim-id-21338", "url": "http://www.mm.dk/tjekdet/artikel/skamloes-manipulation-vanopslaghs-tal-moeder-vrede-i-debat-om-kontanthjaelp#fact1", "vclaim": "Tirsdag morgen pr\u00e6senterede regeringen og dens st\u00f8ttepartier et nyt midlertidigt tilskud til b\u00f8rnefamilier, der er p\u00e5 integrationsydelse eller ramt af kontanthj\u00e6lpsloftet. De nyfundne midler tirrede med det samme flere borgerlige politikere, blandt andre Konservatives Rasmus Jarlov og leder af Liberal Alliance Alex Vanopslagh, der straks lavede et facebookopslag:\n\n\"18.300 kr. om m\u00e5neden efter SKAT f\u00e5r en enlig kontanthj\u00e6lpsmodtager med to b\u00f8rn i dag under det umenneskelige kontanthj\u00e6lpsloft,\" skriver Alex Vanopslagh og n\u00e6vner, at familien med det nye b\u00f8rnebidrag n\u00e5r op p\u00e5 en m\u00e5nedlig indkomst efter skat p\u00e5 hele 20.150 kr.\n\nMed til opslaget f\u00f8lger en tabel, hvor de 18.300 er tydeligt markeret med en r\u00f8d overstregning. Og med mere end 500 delinger, 1.800 reaktioner og over 2.000 kommentarer skaber opslaget straks r\u00f8re p\u00e5 det sociale medie.\n\nAlex Vanopslagh fremh\u00e6ver, at en enlig kontanthj\u00e6lpsmodtager med to b\u00f8rn har 18.300 efter skat.\n\nAdskillige facebookbrugere skriver nemlig i kommentarfeltet, at de slet ikke kan genkende de tal, som Alex Vanopslagh fremh\u00e6ver.\n\nOg Pelle Dragsted, tidligere medlem af Folketinget for Enhedslisten, beskylder s\u00e5gar Liberal Alliances leder for \"skaml\u00f8s manipulation\".\n\nFlere opfordrer s\u00e5gar til, at man anmelder opslaget til Facebook som \u2018fake news\u2019.\n\nAlex Vanopslagh har ikke selv haft lommeregneren fremme for at n\u00e5 frem til sine tal. De stammer nemlig fra et faktaark, som Besk\u00e6ftigelsesministeriet st\u00e5r bag. Men selvom tallene stammer fra officielt hold, giver det god mening, at mange facebookbrugere ikke kan genkende dem. Der er nemlig tale om tal for nogle s\u00e5kaldte familietypemodeller, siger forsker.\n\nTallene gode nok, men g\u00e6lder ikke for alle\n\nKristian Kongsh\u00f8j, der er postdoc ved Institut for Statskundskab p\u00e5 Aalborg Universitet, hvor han blandt andet forsker i offentlige ydelser, har set Alex Vanopslaghs tal efter i s\u00f8mmene. Og han frikender Liberal Alliances formand for at have fiflet med bel\u00f8bet.\n\n\"For den her konkrete familie, som Besk\u00e6ftigelsesministeriet har opstillet, er bel\u00f8bet rigtigt, s\u00e5 man kan ikke sige, at han har manipuleret med tallene,\" siger Kristian Kongsh\u00f8j.\n\nSelvom tallene er rigtige nok, kan opslaget dog godt give et forkert indtryk.\n\n\"I det tal, han har markeret, er der ogs\u00e5 medregnet b\u00f8rnebidrag fra den anden for\u00e6lder, men det er jo ikke noget, du f\u00e5r fra det offentlige, og det er noget, du ville f\u00e5 uanset din indkomst.\"\n\nNetop kombinationen af, at Alex Vanopslagh p\u00e5 den ene side n\u00e6vner de 18.300 efter skat og samtidig fremh\u00e6ver kontanthj\u00e6lpsloftet, kan give anledning til misforst\u00e5elser. Kontanthj\u00e6lpsloftet for en enlig med to b\u00f8rn lyder nemlig p\u00e5 16.201 kroner f\u00f8r skat - alts\u00e5 v\u00e6sentligt under de 18.300 kroner efter skat.\n\n\"Man skal holde tungen lige i munden her. Du kan godt v\u00e6re ramt af kontanthj\u00e6lpsloftet og samtidig have et bel\u00f8b efter skat, der ligger v\u00e6sentligt over loftet, fordi b\u00f8rnepenge og b\u00f8rnetilskud ikke bliver reduceret af kontanthj\u00e6lpsloftet,\" siger Kristian Kongsh\u00f8j.\n\nAlex Vanopslaghs tal er gode nok, men det betyder ikke, at alle p\u00e5 kontanthj\u00e6lp f\u00e5r samme bel\u00f8b, siger Kristian Kongsh\u00f8j, der er postdoc ved Institut for Statskundskab p\u00e5 Aalborg Universitet.\n\nAt adskillige facebookbrugere ikke kan genkende det bel\u00f8b, Alex Vanopslagh n\u00e6vner, er der en god forklaring p\u00e5.\n\n\"Dj\u00e6vlen i detaljen er jo, at det varierer, hvor meget du f\u00e5r i de forskellige ydelser. Besk\u00e6ftigelsesministeriet har selv oplyst, at det kun er cirka hver fjerde kontanthj\u00e6lpsmodtager, der bliver ramt af kontanthj\u00e6lpsloftet - s\u00e5 rigtig mange f\u00e5r mindre end det bel\u00f8b, han fremh\u00e6ver her,\" siger Kristian Kongsh\u00f8j.\n\nOveni kommer, at man skal passe p\u00e5 med at sammenligne tallene med en l\u00f8nindkomst.\n\n\"Hvis man i sit hoved kommer til at sammenligne det her bel\u00f8b med sin l\u00f8nindkomst, s\u00e5 skal man bare huske, at det er inklusiv nogle tilskud, man ogs\u00e5 f\u00e5r som l\u00f8nmodtager. Stort set alle besk\u00e6ftigede f\u00e5r b\u00f8rnepenge n\u00e6rmest uanset, hvad de tjener. Og mange lavtl\u00f8nnede er ogs\u00e5 berettigede til boligsikring.\"\n\nMan beh\u00f8ver alts\u00e5 ikke v\u00e6re p\u00e5 kontanthj\u00e6lp for at f\u00e5 mange af de tilskud.\n\nAlex Vanopslagh gentager sit budskab i en video, som Liberal Alliance st\u00e5r bag.\n\nAlex Vanopslaghs opslag er faldet adskillige facebookbrugere for brystet, men Liberal Alliances leder lader sig ikke sl\u00e5 ud af, at brugerne udelukkende fokuserer p\u00e5 den r\u00f8de markering i Besk\u00e6ftigelsesministeriets regnestykke, n\u00e5r de kritiserer ham.\n\n\"At folk ikke l\u00e6ser de tal, det kan jo trods alt ikke ligge mig til last,\" siger han til TjekDet.\n\nSkulle du ikke bare have holdt til dig til at kigge p\u00e5 omfanget af de offentlige ydelser, n\u00e5r nu debatten handler om kontanthj\u00e6lpsloftet?\n\n\"Det kunne man sagtens, men s\u00e5 snakker man ikke om det samme, som venstrefl\u00f8jen \u00f8nsker at tale om, nemlig fattigdom. Snakker man om fattigdom, s\u00e5 skal man kigge p\u00e5 den samlede indkomst. Og s\u00e5 er den relevante linje markeret med gennemsigtig r\u00f8d.\"\n\nBlander du ikke tingene sammen ved at tale om b\u00f8rnebidrag i en debat om offentlige ydelser?\n\n\"Den her snak handler om fattigdom, s\u00e5 det synes jeg ikke. Men jeg anerkender fuldt ud, at hvis man vil snakke om forskellen p\u00e5 at v\u00e6re i lavtl\u00f8nsjob og p\u00e5 kontanthj\u00e6lp, s\u00e5 skal man ikke medregne b\u00f8rnebidrag.\"", "lang": "da"}