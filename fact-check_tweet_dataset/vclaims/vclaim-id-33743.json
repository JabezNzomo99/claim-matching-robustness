{"title": "I migranti non scappano dalle guerre? La Lega sbaglia a leggere i dati Onu", "subtitle": "", "author": "pagellapolitica.it", "date": null, "vclaim_id": "vclaim-id-33743", "url": "https://pagellapolitica.it/dichiarazioni/8444/i-migranti-non-scappano-dalle-guerre-la-lega-sbaglia-a-leggere-i-dati-onu", "vclaim": "\u00ab[Sui migranti che non scappano dalle guerre] in questi anni siamo stati vittime di una propaganda. Noi della Lega siamo stati per anni vilipesi, offesi, perch\u00e9 abbiamo ripetuto ci\u00f2 che oggi la ricerca dell\u2019Onu certifica\u00bb\n\nAll\u2019inizio del filmato, Morelli accusa i media che \u00abper tanti anni ci hanno detto che l\u2019immigrazione clandestina di cui siamo stati vittime sarebbe stata motivata dalle guerre, dalla fame, dalle pestilenze, dai cambi climatici\u00bb.\n\nMa questo sarebbe falso. Il deputato leghista dice infatti di aver trovato una recente ricerca di un\u2019agenzia delle Nazioni unite che \u00absi \u00e8 posta una domanda: \u201cPer quali ragioni gli immigrati africani hanno deciso di venire in Europa?\u201d\u00bb.\n\nSecondo Morelli, l\u2019Onu ha dimostrato che \u00abil 60 per cento di questi immigrati viene in Europa perch\u00e9 cerca un lavoro o per mandare i soldi alle proprie famiglie nel loro Paese. Il 18 per cento di loro viene perch\u00e9 ha gi\u00e0 un parente in Europa o qualche amico, l\u20198 per cento per cercare un\u2019istruzione migliore\u00bb. Nessuno dunque fuggirebbe da guerra e violenze.\n\nInsomma, conclude Morelli, \u00abin questi anni siamo stati vittime di una propaganda. Noi della Lega siamo stati per anni vilipesi, offesi, perch\u00e9 abbiamo ripetuto ci\u00f2 che oggi la ricerca dell\u2019Onu certifica\u00bb.\n\nAbbiamo verificato e Morelli distorce i dati contenuti nella ricerca Onu. Vediamo perch\u00e9.\n\n\u00abIl rapporto si concentra su quei migranti che hanno viaggiato per motivazioni legate allo sviluppo, la cui motivazione principale di spostarsi non \u00e8 dunque stata umanitaria o legata alla richiesta di protezione\u00bb, si legge nel sommario introduttivo della ricerca. \u00abNoi crediamo che i fattori e gli incentivi che motivano queste persone a migrare debbano essere capiti meglio\u00bb.\n\nIn sostanza, ecco spiegato perch\u00e9 Morelli distorce in partenza il contenuto dello studio Onu. \u00c8 ovvio che questa ricerca dica che chi \u00e8 arrivato in Europa non l\u2019ha fatto per fuggire da guerre o persecuzioni: chi \u00e8 fuggito dall\u2019Africa per questi motivi non \u00e8 l\u2019oggetto di studio del rapporto .\n\nI ricercatori delle Nazioni unite hanno fornito un questionario a 3.069 cittadini maggiorenni, provenienti da 43 Paesi africani e giunti in 13 Paesi europei. Tutti i soggetti della ricerca erano giunti nel nostro continente in modo irregolare e sono stati intervistati almeno sei mesi dopo il loro arrivo in Europa.\n\nPi\u00f9 di un terzo, ovvero 1.099 persone (il 36 per cento sul campione totale degli intervistati), ha indicato le seguenti motivazioni come le pi\u00f9 importanti per la loro decisione di partire: \u201cevitare guerre e conflitti\u201d; \u201cevitare la persecuzione del governo\u201d; \u201cevitare l\u2019estremismo violento e il terrorismo\u201d; \u201cevitare la violenza di bande armate\u201d.\n\n\u00abQuesti 1.099 invidui \u2013 spiega la ricerca \u2013 sono stati separati dal resto del campione, che ha indicato ragioni economiche o altro tra quelle pi\u00f9 importanti che le hanno spinte a migrare in Europa\u00bb.\n\nLe percentuali riportate dal deputato leghista Morelli sono presentate a pagina 41 del rapporto, dove si legge che il 60 per cento dei 1.097 intervistati ha detto che la ricerca di un lavoro (o il mandare soldi a casa) \u00e8 stata la prima motivazione a spingerli a mettersi in viaggio.\n\nNel questionario proposto agli intervistati, \u00e8 stato anche chiesto quali altri fattori, oltre a quello principale, hanno spinto le persone a migrare. \u00ab\u00c8 impressionante notare che solo l\u20191 per cento degli intervistati ha selezionato la risposta \u201cLavoro/mandare soldi a casa\u201d come unica ragione per mettersi in viaggio\u00bb, sottolineano i ricercatori Onu.\n\n\u00c8 comunque vero che per l\u201981 per cento degli intervistati \u2013 di nuovo, nel gruppo ristretto che non cita la fuga dalla violenza o dalla guerra \u2013 le motivazioni economiche hanno avuto un ruolo nella loro decisione di migrare. In generale, la realizzazione di s\u00e9 e l\u2019insoddisfazione della qualit\u00e0 della vita nel proprio Paese di origine sono altre due ragioni che nelle risposte si intrecciano spesso con le motivazioni economiche.\n\n\u00abLa maggior parte dei Paesi africani sta entrando oggi in una fase di sviluppo e crescita, in un punto in cui l\u2019immigrazione inizia a intensificarsi\u00bb, si legge nel rapporto. \u00abL\u2019idea che l\u2019immigrazione possa essere prevenuta o significativamente ridotta con risposte politiche programmate per bloccarla \u00e8 messa fortemente in discussione da questa analisi\u00bb.\n\nIn un video condiviso su Facebook da Matteo Salvini, il deputato leghista Alessandro Morelli spiegherebbe perch\u00e9 un nuovo rapporto dell\u2019Onu ha certificato quello che da anni ripete la Lega: che non \u00e8 vero che i migranti africani scappano da guerre e persecuzioni. Le vere motivazioni sarebbero in realt\u00e0 soprattutto di natura economica.\n\nIl modo in cui Morelli presente i dati nel video ha un grave problema di fondo: la ricerca ha escluso dalla sua analisi chi \u00e8 arrivato in Europa dall\u2019Africa per ragioni umanitarie e per chiedere protezione da guerre, terrorismo, violenza e persecuzioni. L\u2019obiettivo dei ricercatori era appunto quello di studiare chi migra per motivazioni diverse rispetto alla richiesta di asilo.\n\nLa conclusione mostrata dal deputato leghista \u00e8 dunque tautologica. Secondo il rapporto Onu, chi migra lo fa per ragioni economiche, per ricongiungersi con parenti o per studiare proprio perch\u00e9 il campione \u00e8 stato costruito per studiare solo chi migra per queste ragioni.", "lang": "it"}