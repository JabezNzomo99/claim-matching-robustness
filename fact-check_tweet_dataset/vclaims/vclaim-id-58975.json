{"title": "Nie, Iwona Hartwich nie napisa\u0142a tweeta o sfa\u0142szowanych wyborach", "subtitle": "Na Facebooku pojawi\u0142 si\u0119 tweet przypisywany pos\u0142ance Iwonie Hartwich, w kt\u00f3rym mia\u0142a stwierdzi\u0107, \u017ce wybory prezydenckie 12 lipca zosta\u0142y sfa\u0142szowane. Tweet jest nieprawdziwy. \u201eNigdy czego\u015b takiego nie napisa\u0142am\u201d - powiedzia\u0142a AFP pos\u0142anka Platformy Obywatelskiej.", "author": "sprawdzam.afp.com", "date": "2020-07-14T14:55:00+02:00", "vclaim_id": "vclaim-id-58975", "url": "https://sprawdzam.afp.com/nie-iwona-hartwich-nie-napisala-tweeta-o-sfalszowanych-wyborach", "vclaim": "Nie, Iwona Hartwich nie napisa\u0142a tweeta o sfa\u0142szowanych wyborach\n\nNa Facebooku pojawi\u0142 si\u0119 tweet przypisywany pos\u0142ance Iwonie Hartwich, w kt\u00f3rym mia\u0142a stwierdzi\u0107, \u017ce wybory prezydenckie 12 lipca zosta\u0142y sfa\u0142szowane. Tweet jest nieprawdziwy. \u201eNigdy czego\u015b takiego nie napisa\u0142am\u201d - powiedzia\u0142a AFP pos\u0142anka Platformy Obywatelskiej.\n\n- Wybory by\u0142y sfa\u0142szowane!!! - czytamy w grafice imituj\u0105cej wpis na Twitterze.\n\n- Frekwencja by\u0142a 68,9%. Rafa\u0142 Trzaskowski zdoby\u0142 49,6%. Duda m\u00f3g\u0142 zdoby\u0107 jedynie 19,3%... Nie pozw\u00f3lmy na perfidne pisowskie k\u0142amstwo - czytamy dalej.\n\nPost z grafik\u0105 pojawi\u0142 si\u0119 na Facebooku w poniedzia\u0142ek, 13 lipca, dzie\u0144 po wyborach, w kt\u00f3rych niewielk\u0105 przewag\u0105 g\u0142os\u00f3w wygra\u0142 Andrzej Duda (51,03%). Jego rywal, kandydat Koalicji Obywatelskiej prezydent Warszawy Rafa\u0142 Trzaskowski zyska\u0142 48,97% g\u0142os\u00f3w przy wysokiej frekwencji (68,19%) jak\u0105 zanotowano w drugiej turze.\n\nW ci\u0105gu jednego dnia post zyska\u0142 1 tys. reakcji, 194 udost\u0119pnienia i 1,1 tys. komentarzy. U\u017cytkownik Facebooka z\u0142o\u015bliwie skomentowa\u0142 tre\u015b\u0107 tweeta, zarzucaj\u0105c pos\u0142ance nieznajomo\u015b\u0107 matematyki i systemu liczenia g\u0142os\u00f3w. Jako dow\u00f3d na sfa\u0142szowanie wybor\u00f3w, od frekwencji pos\u0142anka mia\u0142a odj\u0105\u0107 wynik osi\u0105gni\u0119ty przez Rafa\u0142a Trzaskowskiego, co mia\u0142o da\u0107 wynik osi\u0105gni\u0119ty przez Andrzeja Dud\u0119. To oczywiste pomylenie poj\u0119\u0107. Prezydentem zostaje ten kandydat, kt\u00f3ry otrzyma ponad po\u0142ow\u0119 wszystkich wa\u017cnie oddanych g\u0142os\u00f3w, kt\u00f3re stanowi\u0105 100%. Frekwencja nie jest brana pod uwag\u0119.\n\nJu\u017c go\u0142ym okiem, bez g\u0142\u0119bszego sprawdzenia wida\u0107, \u017ce nie jest to wpis pochodz\u0105cy z oficjalnego konta pos\u0142anki. W nazwisku brakuje litery \u201ec\u201d. Brakuje te\u017c adresu mailowego, kt\u00f3ry powinien widnie\u0107 w nazwie konta.\n\nNa Facebooku pojawi\u0142 si\u0119 te\u017c inny powyborczy tweet przypisywany pos\u0142ance. Iwona Hartwich mia\u0142a w nim stwierdzi\u0107, \u017ce \u201ePolacy nie doro\u015bli do demokracji\u201d. Tweet do\u0142\u0105czony zosta\u0142 w formie zrzutu ekranu do posta. R\u00f3wnie\u017c i ten tweet jest nieprawdziwy.\n\nW k\u00f3\u0142eczku na czerwono zaznaczyli\u015bmy b\u0142\u0119dn\u0105 pisowni\u0119 nazwiska i brak litery \u201ec\u201d.\n\nPos\u0142anka z Torunia, kt\u00f3ra zas\u0142yn\u0119\u0142a podczas protestu rodzic\u00f3w niepe\u0142nosprawnych w Sejmie w 2018 roku, ma konto na Twitterze od 2013 roku o nazwie @iwonahartwich. Poni\u017cej zrzut ekranu konta pos\u0142anki:\n\nW przypadku, kiedy jaki\u015b u\u017cytkownik udost\u0119pnia tweet w formie zdj\u0119cia lub zrzutu ekranu, warto sprawdzi\u0107 jego autentyczno\u015b\u0107. Warto odszuka\u0107 dane konto na Twitterze i sprawdzi\u0107 szczeg\u00f3\u0142y, takie jak zdj\u0119cie profilowe, nazw\u0119 u\u017cytkownika czy nazw\u0119 profilu. W przypadku fa\u0142szywego konta zgadza si\u0119 jedynie zdj\u0119cie profilowe pos\u0142anki. Ale ono zosta\u0142o skradzione.\n\n- To nie s\u0105 moje tweety. Nigdy czego\u015b takiego nie napisa\u0142am, powiedzia\u0142a Iwona Hartwich we wtorek 14 lipca . - Nieustannie padam ofiar\u0105 oszust\u00f3w. I w tym przypadku moje zdj\u0119cie zosta\u0142o skradzione - doda\u0142a.\n\nNim pojawi\u0142y si\u0119 na Facebooku oba wpisy ukaza\u0142y si\u0119 wcze\u015bniej na Twitterze na koncie o nazwie @DrHoobert:\n\nA tak\u017ce ten\n\nZ opisu konta dowiadujemy si\u0119, \u017ce jest to \u201ekonto satyryczne\u201d. Tym razem pos\u0142u\u017cy\u0142o do wypuszczenia fa\u0142szywej informacji.\n\nDzie\u0144 po naszym artykule, pos\u0142anka opublikowa\u0142a o\u015bwiadczenie na swoim koncie na Twitterze. Odnios\u0142a si\u0119 w nim do fa\u0142szywych wpis\u00f3w w sieci. \u201eUbieg\u0142y tydzie\u0144 up\u0142yn\u0105\u0142 pod znakiem fejk\u00f3w. Ukaza\u0142o si\u0119 wiele z nieprawdziwymi wiadomo\u015bci\u201d, powiedzia\u0142a pos\u0142anka. Przypomnia\u0142a, \u017ce jedynym prawdziwym profilem jest to kt\u00f3re zawiera jej imi\u0119 i nazwisko. Poni\u017cej publikujemy o\u015bwiadczenie w ca\u0142o\u015bci.", "lang": "pl"}