{"title": "Det er ikke forbudt \u00e5 flagge offentlig med et annet flagg enn det norske", "subtitle": "Reaksjoner p\u00e5 h\u00f8ringsnotat tar feil om flaggloven.", "author": "www.faktisk.no", "date": null, "vclaim_id": "vclaim-id-79881", "url": "https://www.faktisk.no/faktasjekker/qPX/det-er-ikke-forbudt-a-flagge-offentlig-med-et-annet-flagg-enn-det-norske", "vclaim": "3. juli sendte Kommunal- og moderniseringsdepartementet ut et knippe forslag til ny flagglov p\u00e5 h\u00f8ring. Endringene handler om hva slags flagg som kan vaie fra kommunale og fylkeskommunale bygninger.\n\nForslaget har vakt reaksjoner i systemkritiske og nasjonalistisk orienterte grupper p\u00e5 Facebook, og en oppfordring til \u00e5 sende inn h\u00f8ringssvar blir n\u00e5 delt i sosiale medier. Bakgrunnen for engasjementet ser ut til \u00e5 v\u00e6re en feilaktig oppfatning om at hensikten med forslaget er at det skal bli lov \u00e5 flagge offentlig med andre flagg enn det norske.\n\nDet finnes imidlertid ikke noe generelt forbud mot flagging i offentlig regi med andre flagg enn det norske.\n\nI et av Facebook-innleggene om temaet som har skapt mest engasjement, st\u00e5r det:\n\nMange privatpersoner har levert uttalelser til h\u00f8ringen, b\u00e5de anonymt og under fullt navn. Flere av dem gir uttrykk for at de ikke vil at det skal v\u00e6re lov \u00e5 bruke andre flagg enn det norske n\u00e5r det flagges i offentlig regi.\n\nI utgangspunktet skal kommunale og fylkeskommunale bygninger bare bruke norsk og samisk flagg, samt kommunens eller fylkets flagg. Allerede her er det klart at det er lov \u00e5 flagge med andre flagg enn det norske fra offentlige bygg.\n\nI den gjeldende loven st\u00e5r det at forbudet mot andre flagg ikke gjelder hvis bygningen brukes til \u00abidretts-, kultur- og lignende arrangement med allmenn interesse\u00bb.\n\nMed andre ord kan en kommune som gjennomf\u00f8rer et FN-arrangement i r\u00e5dhuset, heise FN-flagget i en av r\u00e5dhusets flaggstenger.\n\nFylker og kommuner kan ogs\u00e5 heise andre flagg enn det norske p\u00e5 flaggstenger som st\u00e5r p\u00e5 torg, broer eller lignende steder.\n\nEn forskrift som kom i 1933, samme \u00e5r som loven om flagging fra kommunale bygninger, gjorde det ogs\u00e5 lov \u00e5 flagge med utenlandske flagg \u00abn\u00e5r dette av internasjonal h\u00f8flighet synes \u00f8nskelig\u00bb. Det kan for eksempel v\u00e6re tilfelle hvis en kommune f\u00e5r bes\u00f8k av en utenlandsk delegasjon.\n\nDet er alts\u00e5 ikke n\u00f8dvendig \u00e5 endre loven for at det skal v\u00e6re tillatt \u00e5 flagge offentlig med et annet flagg enn det norske, siden dette allerede er fullt lovlig, men da under arrangementer og lignende.\n\nP\u00e5standen om at loven endres for \u00e5 gj\u00f8re det lov \u00e5 flagge med andre flagg, er alts\u00e5 helt feil.\n\nI h\u00f8ringsnotatet skriver departementet at de mener at kommunene i st\u00f8rre grad b\u00f8r f\u00e5 bestemme selv om n\u00e5r de vil ha andre flagg. De legger frem flere m\u00e5ter loven kan endres p\u00e5:\n\nSiden forslagene bare er sendt p\u00e5 h\u00f8ring, kan vi ikke vite hvilket alternativ, om noe, departementet vil g\u00e5 inn for.\n\nI grupper som \u00abNEI til Globalisme\u00bb og \u00abVi som har f\u00e5tt nok av diktaturet p\u00e5 stortinget!\u00bb knytter enkelte lovendringen som er sendt p\u00e5 h\u00f8ring til at \u00abkorset i verdens vakreste flagg (...) provoserer stadig flere\u00bb. Noen fremsetter ogs\u00e5 udokumenterte spekulasjoner om at m\u00e5let er at \u00abdet norske flagget p\u00e5 sikt skal ut\u00bb.\n\nI h\u00f8ringsnotatet fra departementet st\u00e5r det at bakgrunnen for forslaget er f\u00f8lgende:\n\nDepartementet skriver ogs\u00e5 at koronaviruspandemien viser at det i perioder kan v\u00e6re vanskelig \u00e5 ha et arrangement eller en markering i kommunale bygg. De skriver videre at dagens regulering kan virke \u00absnever og lite fleksibel\u00bb, fordi den begrenser bruken av andre flagg til arrangementer, i stedet for til for eksempel merkedager eller markeringer.\n\nForslaget har alts\u00e5 ingenting med at korset i flagget er provoserende eller at det norske flagget \u00abp\u00e5 sikt skal ut\u00bb \u00e5 gj\u00f8re.", "lang": "no"}