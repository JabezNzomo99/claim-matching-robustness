{"title": "Nie, zdj\u0119cie pokazuje prezydent Estonii w towarzystwie ministra sprawiedliwo\u015bci i poety", "subtitle": "W sieci szybko rozprzestrzeni\u0142o si\u0119 zdj\u0119cie maj\u0105ce przedstawia\u0107 Kersti Kaljulaid, prezydent Estonii w towarzystwie m\u0119\u017ca i syna. Rzekomy syn ma na sobie sukienk\u0119 i buty na wysokim obcasie. Zdj\u0119cie jest prawdziwe, jednak obok Kersti Kaljulaid stoj\u0105 esto\u0144ski minister sprawiedliwo\u015bci i poeta, kt\u00f3rzy nie s\u0105 cz\u0142onkami rodziny prezydenckiej. Opis nie pasuje do zdj\u0119cia.", "author": "sprawdzam.afp.com", "date": "2020-08-26T15:04:58+02:00", "vclaim_id": "vclaim-id-62019", "url": "https://sprawdzam.afp.com/nie-zdjecie-pokazuje-prezydent-estonii-w-towarzystwie-ministra-sprawiedliwosci-i-poety", "vclaim": "Nie, zdj\u0119cie pokazuje prezydent Estonii w towarzystwie ministra sprawiedliwo\u015bci i poety\n\nW sieci szybko rozprzestrzeni\u0142o si\u0119 zdj\u0119cie maj\u0105ce przedstawia\u0107 Kersti Kaljulaid, prezydent Estonii w towarzystwie m\u0119\u017ca i syna. Rzekomy syn mia\u0142 mie\u0107 na sobie sukienk\u0119, okulary i buty na wysokim obcasie. Zdj\u0119cie jest prawdziwe, jednak Kersti Kaljulaid by\u0142a w towarzystwie esto\u0144skiego ministra sprawiedliwo\u015bci oraz artysty, kt\u00f3rzy nie s\u0105 cz\u0142onkami rodziny prezydenckiej. Opis nie pasuje do zdj\u0119cia.\n\nWcze\u015bniej by\u0142 udost\u0119pniany m.in. na Wykopie i Twitterze.\n\nZdj\u0119cie by\u0142o publikowane na Twitterze, gdzie zyska\u0142o 1,4 tys. polubie\u0144, 631 komentarzy i blisko 700 retweet\u00f3w. Pojawi\u0142o si\u0119 te\u017c po angielsku i serbsku.\n\n\u201ePrezydent Estonii z m\u0119\u017cem i synem\u201d - czytamy w opisie. Na fotografii wida\u0107 z lewej strony m\u0119\u017cczyzn\u0119 w garniturze, w \u015brodku kobiet\u0119 w kwiecistej sukience (Kersti Kaljulaid - prezydent Estonii), a obok nich m\u0142od\u0105 osob\u0119 w okularach.\n\nKomentarze \u015bwiadcz\u0105, i\u017c wielu u\u017cytkownik\u00f3w uwierzy\u0142o, \u017ce esto\u0144ska prezydent ma syna, kt\u00f3ry pojawi\u0142 si\u0119 na wydarzeniu w sukience. Takie komentarze mog\u0105 wynika\u0107 z do\u015b\u0107 powszechnego przekonania, \u017ce Estonia jest krajem otwartym i post\u0119powym.\n\n- I dobrze, \u017ce ma takich wspania\u0142ych rodzic\u00f3w, kt\u00f3rzy go kochaj\u0105 - napisa\u0142a internautka.\n\n\u201eTo fejk. Facet w garniaku to minister sprawiedliwo\u015bci, a facet w sukience to pisarz, kt\u00f3ry otrzyma\u0142 nagrod\u0119\u201d - napisa\u0142 na Facebooku jeden z komentuj\u0105cych, dziel\u0105c si\u0119 linkiem do rosyjskiego artyku\u0142u w esto\u0144skim dzienniku Postimees.\n\nZdj\u0119cie wyszukali\u015bmy przy u\u017cyciu odwrotnego wyszukiwania w Google'u. Pojawi\u0142o si\u0119 ono kilku w esto\u0144skich artyku\u0142ach tu i tu. Poni\u017cej wida\u0107 je w lepszej rozdzielczo\u015bci w esto\u0144skim artykule.\n\nAutorem fotografii jest Taavi Sepp, kt\u00f3ry zdj\u0119cie zrobi\u0142 18 sierpnia 2020 r. w Muzeum Historii Estonii w Tallinie podczas uroczysto\u015bci wr\u0119czenia nagr\u00f3d za przeciwdzia\u0142anie przemocy (po esto\u0144sku V\u00e4givallaennetuse tunnustusauhind). Z opis\u00f3w zdj\u0119\u0107 wynika, \u017ce m\u0119\u017cczyzna stoj\u0105cy po lewej stronie, to Raivo Aeg, minister sprawiedliwo\u015bci w esto\u0144skim rz\u0105dzie premiera Jurii Ratasa. Poni\u017cej publikujemy jego portret z oficjalnej strony rz\u0105dowej.\n\nTen m\u0119\u017cczyzna z pewno\u015bci\u0105 nie jest m\u0119\u017cem prezydent Estonii. Jej m\u0119\u017cem jest Georgi Rene Maksimowski.\n\nJak wygl\u0105da m\u0105\u017c Kersti Kaljulaid? Mo\u017cna to sprawdzi\u0107 na oficjalnej stronie prezydenta Republiki Estonii.\n\nKersti Kaljulaid obj\u0119\u0142a urz\u0105d w 2016 r., jako pierwsza kobieta na tym stanowisku w historii kraju. Z jej oficjalnej biografii wynika, \u017ce pi\u0119\u0107dziesi\u0119cioletnia Kaljulaid ma czw\u00f3rk\u0119 dzieci - dwoje z pierwszego ma\u0142\u017ce\u0144stwa i dwoje z drugiego. Kaljulaid niedawno zosta\u0142a babci\u0105. \u017badne z dzieci nie jest osob\u0105 w r\u00f3\u017cowej sukience z nieprawdziwego posta.\n\nStoj\u0105cy po prawej stronie m\u0119\u017cczyzna w jasnej sukience i butach to w rzeczywisto\u015bci Mikk P\u00e4rnits - esto\u0144ski poeta, pisarz i t\u0142umacz, autor opowiada\u0144, powie\u015bci science fiction oraz krymina\u0142\u00f3w. Podczas uroczysto\u015bci wr\u0119czenia nagr\u00f3d za przeciwdzia\u0142anie przemocy by\u0142 jednym z o\u015bmiu nagrodzonych. Nagrod\u0119 odebra\u0142 z r\u0105k ministra sprawiedliwo\u015bci i prezydent Estonii. Wi\u0119cej zdj\u0119\u0107 z uroczysto\u015bci publikujemy poni\u017cej.\n\nMikk P\u00e4rnits jeszcze tego samego dnia pisa\u0142 na Facebooku, \u017ce sukienk\u0119 za\u0142o\u017cy\u0142, dla prowokacji, by zwr\u00f3ci\u0107 uwag\u0119 na problemy prze\u015bladowa\u0144.\n\n\u201eNie w\u0142o\u017cy\u0142em garnituru. Garnitur to rodzaj m\u0119skiej zbroi, forma ochrony. M\u0119\u017cczyzna w \u015brednim wieku w garniturze mo\u017ce powiedzie\u0107 niewiarygodne rzeczy, a ludzie b\u0119d\u0105 mu wierzy\u0107, wzdychaj\u0105c z zachwytu. Postanowi\u0142em sta\u0107 si\u0119 bezbronnym, wy\u015bmiewanym, zabawnym. Cz\u0119sto tak w\u0142a\u015bnie postrzegane s\u0105 kobiety\u201d - napisa\u0142 na Facebooku.\n\nMikk P\u00e4rnits jest zaanga\u017cowany w walk\u0119 przeciwko przemocy domowej, pedofilii i dyskryminacji rosyjskoj\u0119zycznych obywateli mieszkaj\u0105cych w Estonii. Nagrod\u0119 przyznano mu za stworzenie kampanii na Instagramie \u201eIt's not okay\u201d (red. to nie jest ok). Kampania polega na publikacji niechcianych wiadomo\u015bci, kt\u00f3re pojawiaj\u0105 si\u0119 na skrzynkach odbiorczych wielu kobiet i dziewcz\u0105t. Wsp\u00f3lnie z by\u0142\u0105 dziennikark\u0105 Marianne Ubalehe udzielaj\u0105 porad, jak walczy\u0107 z molestowaniem seksualnym, kt\u00f3rego mo\u017cna do\u015bwiadczy\u0107 np. w pracy, komunikacji miejskiej lub na ulicy.\n\nP\u00e4rnits znany jest te\u017c z kontrowersyjnego j\u0119zyka. Jego przem\u00f3wienie podczas rozdania nagr\u00f3d w muzeum wywo\u0142a\u0142o zamierzony skandal. Artysta stwierdzi\u0142, \u017ce \u201etradycyjna rodzina jest obecnie najbardziej niebezpiecznym miejscem dla dziecka, ustawodastwo daje przyzwolenie dla kultury gwa\u0142tu i prawdopodobnie istnieje ogromny problem z pedofili\u0105 w Estonii, ale nikt nie odwa\u017cy si\u0119 mu stawi\u0107 czo\u0142a\u201d.\n\nP\u00e4rnits podkre\u015bli\u0142 r\u00f3wnie\u017c, \u017ce na Instagramie dostaje mn\u00f3stwo wiadomo\u015bci od ofiar pedofilii. \u201eDzieci pisz\u0105 do mnie, \u017ce doro\u015bli uprawiali z nimi seks\u201d - m\u00f3wi\u0142.\n\nZwr\u00f3ci\u0142 te\u017c uwag\u0119, \u017ce w Estonii kontakty seksualne s\u0105 legalne ju\u017c z czternastolatkami, podkre\u015blaj\u0105c \u017ce prawo przymyka oczy na wykorzystywanie seksualne. Jego przem\u00f3wienie mo\u017cna ods\u0142ucha\u0107 na Facebooku.\n\nDzie\u0144 p\u00f3\u017aniej Raivo Aeg, esto\u0144ski minister sprawiedliwo\u015bci poinformowa\u0142 na Facebooku, \u017ce przem\u00f3wienie artysty by\u0142o \u201eg\u0142upie i nieodpowiedzialne\u201d. Napisa\u0142 te\u017c, \u017ce przyznanie nagrody jest niewa\u017cne.\n\n\u201eOdrzuci\u0142em propozycj\u0119 komitetu ds. Zapobiegania przemocy, aby nagrodzi\u0107 Mikka P\u00e4rnitsa. Nadal doceniam cel inicjatywy \u201eTo nie jest okay\u201d i rozumiem, \u017ce prowokacje oraz niepokoj\u0105ce komunikaty pomagaj\u0105 czasem zwr\u00f3ci\u0107 niezb\u0119dn\u0105 uwag\u0119 na pewien problem. Nie mog\u0119 jednak podpisa\u0107 decyzji o przyznaniu nagrody Mikkiemu P\u00e4rnitsowi, poniewa\u017c opr\u00f3cz wyra\u017cenia wdzi\u0119czno\u015bci, celem nagrody za zapobieganie przemocy jest dawanie dobrych przyk\u0142ad\u00f3w. Obra\u017aliwe komentarze Mikka P\u00e4rnitsa, kt\u00f3re zosta\u0142y upublicznione, by\u0142y niegodne i pod\u017cegaj\u0105 do nienawi\u015bci\u201d \u2014 czytamy.\n\nMinister doda\u0142, \u017ce chocia\u017c przemoc domowa jest powa\u017cnym problemem, to niew\u0142a\u015bciwe jest przedstawianie tradycyjnej rodziny jako niebezpiecznej i pe\u0142nej przemocy.\n\nW dokumencie PDF z list\u0105 laureta\u00f3w nagrdy P\u00e4rnits nie figuruje.\n\nNatomiast w swoim przem\u00f3wieniu na uroczysto\u015bci rozdania nagr\u00f3d prezydent Estoni wymieni\u0142a nazwisko poety wspominaj\u0105c pi\u0119ciu laureat\u00f3w nagrody.\n\nZ kolei, w komunikacie prasowym ministra sprawiedliwo\u015bci o nagrodzie z 18 sierpnia P\u00e4rnits figuruje jako jeden z nagrodzonych.", "lang": "pl"}