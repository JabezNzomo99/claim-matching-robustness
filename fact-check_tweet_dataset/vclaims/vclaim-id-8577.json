{"title": "Non ci sono pi\u00f9 i BRICS di una volta", "subtitle": "", "author": "pagellapolitica.it", "date": null, "vclaim_id": "vclaim-id-8577", "url": "https://pagellapolitica.it/dichiarazioni/6848/non-ci-sono-piu-i-brics-di-una-volta", "vclaim": "\u201cBRIC\u201d \u00e8 un acronimo coniato all\u2019inizio degli anni Duemila per indicare quattro economie in forte crescita economica: Brasile, Russia, India e Cina. Pi\u00f9 precisamente, fu l\u2019economista di Goldman Sachs, Jim O\u2019Neill, a creare la sigla in questo rapporto del novembre 2001. Il gruppo tiene riunioni annuali a partire dal 2009, l\u2019anno prima dell\u2019aggiunta del Sudafrica e della composizione dell\u2019acronimo attuale. Ma veniamo ai dati.\n\nAbbiamo riassunto in un grafico l\u2019andamento del Pil dei cinque Paesi tra il 2010 e il 2015, utilizzando la banca dati del Fondo Monetario Internazionale e controllando le cifre con quelle dell\u2019Ocse, sostanzialmente identiche (qui trovate i dati). Per l\u2019anno in corso si tratta naturalmente di previsioni.\n\nCome si vede, il quadro \u00e8 pi\u00f9 complesso di quello che dipinge Brunetta. I numeri dicono che tre Paesi su cinque stanno crescendo ancora, con cifre che restano molto alte - come India e Cina - o pi\u00f9 contenute, come nel caso del Sudafrica. Per Brasile e Russia invece la situazione \u00e8 molto peggiorata e per la prima volta dopo diversi anni registreranno un dato negativo nel 2015.\n\nMa stiamo comunque parlando di economie estremamente diverse tra loro e il grafico non mostra il peso relativo di ognuna. Nel 2014, ad esempio, il Pil cinese si \u00e8 attestato a 10.356 miliardi di dollari, circa una volta e mezzo quello degli altri BRICS messi insieme. Il grafico seguente illustra i valori assoluti del Pil dei cinque Paesi (in base dati della Banca Mondiale, valori in US$ del 2005\n\nDal grafico emerge chiaramente che la crescita di India e Cina \u00e8 in grado di compensare ampiamente le diminuzioni delle economie pi\u00f9 piccole come Russia e Brasile. Nel complesso, quindi, i Paesi BRICS registreranno una crescita anche nel 2015.\n\nIn generale, comunque, negli ultimi anni le economie dei BRICS hanno mostrato segni di rallentamento e nessuna cresce pi\u00f9 ai ritmi di cinque anni fa. Diversi commentatori economici, infatti, si interrogano da tempo sui motivi di questa frenata (ad esempio qui, qui e qui) e sulle sue conseguenze per l\u2019economia mondiale.", "lang": "it"}