{"title": "Ilu widz\u00f3w obejrza\u0142o \"debaty prezydenckie\" w Lesznie i Ko\u0144skich?", "subtitle": "Ilu widz\u00f3w obejrza\u0142o \"debaty prezydenckie\" w Lesznie i Ko\u0144skich? Odpowied\u017a znajdziecie w naszej analizie wypowiedzi W\u0142odzimierza Czarzastego.", "author": "demagog.org.pl", "date": null, "vclaim_id": "vclaim-id-49827", "url": "https://demagog.org.pl/wypowiedzi/ilu-widzow-obejrzalo-debaty-prezydenckie-w-lesznie-i-konskich/", "vclaim": "Wypowied\u017a W\u0142odzimierza Czarzastego oceniamy jako fa\u0142sz, poniewa\u017c wydarzenie w telewizji publicznej przyci\u0105gn\u0119\u0142o 3,78 mln widz\u00f3w, czyli 1,8 raza wi\u0119cej ni\u017c w przypadku wydarzenia zorganizowanego przez Rafa\u0142a Trzaskowskiego (2,08 mln widz\u00f3w). Gdyby widz\u00f3w \u201edebaty\u201d w TVP by\u0142o 2 razy wi\u0119cej ni\u017c widz\u00f3w \u201edebaty\u201d Rafa\u0142a Trzaskowskiego, oznacza\u0142oby to r\u00f3\u017cnic\u0119 rz\u0119du 4,16 mln, a nie 3,78 mln. W\u0142odzimierz Czarzasty pomyli\u0142 si\u0119 zatem o 380 tysi\u0119cy.\n\nPrzy ocenie uwzgl\u0119dniamy wy\u0142\u0105cznie ogl\u0105dalno\u015b\u0107 w telewizji. Za\u0142o\u017cenie to wynika z kontekstu wypowiedzi Czarzastego:\n\nDebata prezydencka w Ko\u0144skich zosta\u0142a zaplanowana przez Telewizj\u0119 Publiczn\u0105 na dzie\u0144 6 lipca bie\u017c\u0105cego roku, na godzin\u0119 21:00. Jak podkre\u015blali organizatorzy, o wyj\u0105tkowo\u015bci tego wydarzenia mia\u0142y stanowi\u0107 pytania zadawane kandydatom przez mieszka\u0144c\u00f3w Ko\u0144skich. Finalnie udzia\u0142 w debacie wzi\u0105\u0142 wy\u0142\u0105cznie jeden kandydat, urz\u0119duj\u0105cy prezydent Andrzej Duda.\n\nZgodnie z obowi\u0105zuj\u0105cym Kodeksem wyborczym Telewizja Polska ma obowi\u0105zek przeprowadzania debat pomi\u0119dzy przedstawicielami komitet\u00f3w wyborczych, kt\u00f3re zarejestrowa\u0142y swoje listy we wszystkich okr\u0119gach wyborczych w wyborach do Sejmu lub w wyborach do Parlamentu Europejskiego, oraz pomi\u0119dzy kandydatami w wyborach prezydenckich.\n\nKwesti\u0119 t\u0119 bardziej szczeg\u00f3\u0142owo reguluje rozporz\u0105dzenie KRRiT. We wspomnianym akcie prawnym zaleca si\u0119 mi\u0119dzy innymi przeprowadzenie debaty bez udzia\u0142u publiczno\u015bci w studiu.\n\nDrugi z kandydat\u00f3w na urz\u0105d prezydenta Rafa\u0142 Trzaskowski nie wzi\u0105\u0142 udzia\u0142u w debacie organizowanej przez TVP. Jak m\u00f3wi\u0142 podczas konferencji prasowej w Cz\u0119stochowie:\n\nKandydat KO wyszed\u0142 jednak z propozycj\u0105 w\u0142asnego wydarzenia okre\u015blanego jako \u201eArena Prezydencka\u201d. Spotkanie mia\u0142o si\u0119 odby\u0107 w Lesznie. Do udzia\u0142u w nim zaproszonych zosta\u0142o 15 r\u00f3\u017cnych redakcji (ostatecznie pytania Rafa\u0142owi Trzaskowskiemu zadawali dziennikarze z 17 redakcji). Zaproszenie zosta\u0142o wystosowane tak\u017ce do prezydenta Andrzeja Dudy, kt\u00f3ry w Lesznie si\u0119 jednak nie stawi\u0142.\n\nTo pierwsza taka sytuacja w Polsce po roku 1989, kiedy dw\u00f3ch kandydat\u00f3w na urz\u0105d prezydenta nie stan\u0119\u0142o ze sob\u0105 do debaty przed drug\u0105 tur\u0105 wybor\u00f3w.\n\nNale\u017cy r\u00f3wnie\u017c podkre\u015bli\u0107, \u017ce pr\u00f3b\u0119 zorganizowania wsp\u00f3lnej debaty w dniu 2 lipca podj\u0119\u0142y redakcje TVN, TVN24, Onet i WP. Zaproszenie przyj\u0105\u0142 jedynie Rafa\u0142 Trzaskowski. O odmowie obecno\u015bci ze strony prezydenta poinformowa\u0142 jego sztab. Do zaproszenia odni\u00f3s\u0142 si\u0119 tak\u017ce sam Andrzej Duda, kt\u00f3ry na jednym z wiec\u00f3w wyborczych powiedzia\u0142:\n\nInformacje dotycz\u0105ce ogl\u0105dalno\u015bci poszczeg\u00f3lnych debat zosta\u0142y udost\u0119pnione portalowi Wirtualne Media przez firm\u0119 Nielsen Audience Measurement. Wynika z nich, \u017ce \u201edebata\u201d Telewizji Publicznej, kt\u00f3ra by\u0142a transmitowana przez TVP1, TVP Info, TVP Polonia, Polsat News i TV Republika, przyci\u0105gn\u0119\u0142a \u0142\u0105cznie 3,78 mln os\u00f3b.\n\nOgl\u0105dalno\u015b\u0107 \u201eAreny Prezydenckiej\u201d w telewizji by\u0142a mniejsza. Sygna\u0142 z transmisji nadawa\u0142y trzy stacje: TVN24, TVN24 BiS oraz Polsat News (ta ostatnia z racji transmisji debaty z Andrzejem Dud\u0105 \u201eAren\u0119\u201d pokaza\u0142a w dw\u00f3ch cz\u0119\u015bciach \u2013 pierwsze 31 minut ogl\u0105da\u0107 mo\u017cna by\u0142o na \u017cywo, dalsza cz\u0119\u015b\u0107 zosta\u0142a wyemitowana tu\u017c po zako\u0144czeniu debaty TVP). Jak podaj\u0105 Wirtualne Media, t\u0119 \u201edebat\u0119\u201d ogl\u0105da\u0142o 2,08 mln os\u00f3b.\n\nPoza tradycyjn\u0105 transmisj\u0105 w telewizji \u201edebaty prezydenckie\u201d mo\u017cna by\u0142o obejrze\u0107 tak\u017ce w internecie. Na Facebooku transmisja \u201eAreny Prezydenckiej\u201d przekroczy\u0142a 1,4 mln wy\u015bwietle\u0144. Natomiast na portalu YouTube wydarzenie obejrza\u0142o 23 tys. os\u00f3b.\n\n\u201eDebata\u201d w ko\u0144skich by\u0142a transmitowana na tych samych portalach. Na YouTube osi\u0105gn\u0119\u0142a ponad 147 tys. wy\u015bwietle\u0144. W przypadku Facebooka link do transmisji na fanpage\u2019u TVP Info jest nieaktywny.", "lang": "pl"}