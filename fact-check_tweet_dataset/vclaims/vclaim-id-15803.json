{"title": "L\u2019agricoltura esporta sempre pi\u00f9?", "subtitle": "", "author": "pagellapolitica.it", "date": null, "vclaim_id": "vclaim-id-15803", "url": "https://pagellapolitica.it/dichiarazioni/8248/lagricoltura-esporta-sempre-piu", "vclaim": "L\u2019unica battuta di arresto si \u00e8 avuta nel periodo 2009-2010, a causa della crisi economica. Nel 2009, l\u2019export si \u00e8 ridotto del 20,9 per cento. Negli anni successivi l\u2019export italiano \u00e8 sempre cresciuto di almeno un punto percentuale rispetto all\u2019anno precedente, ad eccezion fatta per il 2013 (anno in cui la crescita \u00e8 stata zero).\n\nDal 2012 ad oggi, il saldo della bilancia commerciale italiana - cio\u00e8 la differenza tra le esportazioni e le importazioni - \u00e8 sempre risultato positivo. Ci\u00f2 vuol dire che le economie del resto del mondo hanno consumato pi\u00f9 prodotti italiani di quanto noi abbiamo consumato prodotti di origine straniera.\n\nAl contrario dell\u2019export generale per\u00f2, la crescita delle esportazioni di prodotti agricoli \u00e8 diminuita anche in anni seguenti alla crisi del 2009. Ad esempio, nel 2014, si \u00e8 registrata una decrescita rispetto all\u2019anno precedente pari allo 0,8 per cento. Al calo del 2014 si aggiunge poi quello ben pi\u00f9 consistente del 2018. Secondo le elaborazioni su dati Istat dell\u2019Istituto di Servizi per il Mercato Agricolo Alimentare (Ismea), l\u2019export dell\u2019agricoltura sarebbe calato nel 2018 del 4,9 per cento [1] rispetto all\u2019anno precedente.\n\nGian Marco Centinaio sottolinea la crescita dell\u2019export agricolo, come se esso sia almeno in parte un\u2019eccezione. In realt\u00e0, l\u2019export di prodotti agricoli ha mostrato nel corso degli anni una tendenza stabile al rialzo, ma non \u00e8 un comportamento che spicca: la tendenza \u00e8 uguale anche nell\u2019export in generale.\n\nAbbiamo gi\u00e0 visto come l\u2019export nel settore agricolo sia, in genere, in crescita da diversi anni. Ma bisogna notare un aspetto molto importante, per avere un quadro completo della situazione: nell\u2019agricoltura, il saldo commerciale degli ultimi anni \u00e8 sempre stato negativo. In altre parole, continuiamo a importare molti pi\u00f9 prodotti (agricoli o agroalimentari) di quanti ne esportiamo.\n\nVediamo quali sono le cause di questo squilibrio. Mentre nel 2018 l\u2019import dei soli prodotti agricoli era circa il doppio [1] del suo export, il rapporto importazioni/esportazioni nella pi\u00f9 ampia categoria dei prodotti agroalimentari era di 1,1 [1], in netto recupero rispetto al 2011.\n\nIl ministro per le Politiche agricole Centinaio ha dichiarato che l\u2019export dell\u2019agricoltura \u00e8 sempre cresciuto negli anni. In realt\u00e0, oltre al calo ciclico avvenuto nel 2009, l\u2019export agricolo ha subito due rallentamenti nel 2014 (-0,8 per cento rispetto al 2013) e, in maniera pi\u00f9 consistente, nel 2018 (stimato nel -4,9 per cento rispetto al 2017). Nel complesso, comunque, il valore delle esportazioni di prodotti agricoli \u00e8 aumentato dalla crisi del 2009 a oggi del 31,8 per cento. Insomma, pur non avendo registrato una crescita di segno pi\u00f9 anno per anno, il trend generale dell\u2019export agricolo italiano \u00e8 positivo.", "lang": "it"}