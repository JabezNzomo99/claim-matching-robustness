{"title": "Kto decyduje o tym, kto wje\u017cdza do Polski?", "subtitle": "Kto mo\u017ce decydowa\u0107 o tym kto wje\u017cdza do kraju? Czy s\u0105 to s\u0142u\u017cby Polskie? Odpowied\u017a znajdziecie w naszej analizie wypowiedzi Mariusza B\u0142aszczaka.", "author": "demagog.org.pl", "date": null, "vclaim_id": "vclaim-id-591", "url": "https://demagog.org.pl/wypowiedzi/kto-decyduje-o-tym-kto-wjezdza-do-polski/", "vclaim": "Kto decyduje o tym, kto wje\u017cdza do Polski?\n\nWjazd na terytorium Polski przez cudzoziemc\u00f3w regulowany jest przez Ustaw\u0119 z 12 grudnia 2013 roku. Dokument ten zawiera zasady, kt\u00f3re obowi\u0105zuj\u0105 przy przekraczaniu polskiej granicy. Wed\u0142ug art. 3 ust. 2 okre\u015blenie cudzoziemiec oznacza \u201cka\u017cdego, kto nie posiada obywatelstwa polskiego\u201d. Mimo to zapis\u00f3w ustawy nie stosuje si\u0119 wobec \u201eobywateli pa\u0144stw cz\u0142onkowskich Unii Europejskiej, pa\u0144stw cz\u0142onkowskich Europejskiego Stowarzyszenia Wolnego Handlu (EFTA) \u2013 stron umowy o Europejskim Obszarze Gospodarczym lub Konfederacji Szwajcarskiej oraz cz\u0142onk\u00f3w ich rodzin, kt\u00f3rzy do nich do\u0142\u0105czaj\u0105 lub z nimi przebywaj\u0105.\u201d\n\nS\u0142u\u017cby Stra\u017cy Granicznej oraz Urz\u0119du do Spraw Cudzoziemc\u00f3w* decyduj\u0105 na podstawie ustawowych kryteri\u00f3w, czy dana osoba mo\u017ce wjecha\u0107 do kraju. Artyku\u0142 28 szczeg\u00f3\u0142owo okre\u015bla okoliczno\u015bci upowa\u017cniaj\u0105ce do odmowy wjazdu na terytorium Polski.\n\n\u201eArt. 28. 1. Cudzoziemcowi odmawia si\u0119 wjazdu na terytorium Rzeczypospolitej Polskiej, gdy:\n\n1) nie posiada wa\u017cnego dokumentu podr\u00f3\u017cy, wa\u017cnej wizy lub innych wa\u017cnych dokument\u00f3w uprawniaj\u0105cych do wjazdu na terytorium Rzeczypospolitej Polskiej i do pobytu na tym terytorium, lub\n\n2) nie posiada dokumentu, o kt\u00f3rym mowa w art. 25 ust. 1 pkt 2 lit. a albo art. 25 ust. 2 [dokument potwierdzaj\u0105cy posiadanie ubezpieczenia zdrowotnego lub posiadanie podr\u00f3\u017cnego ubezpieczenia medycznego; nie dot. os\u00f3b, kt\u00f3re wje\u017cd\u017caj\u0105 na terytorium Rzeczypospolitej Polskiej na okres nieprzekraczaj\u0105cy 90 dni \u2013 przyp. red.], lub\n\n3) wykorzysta\u0142 dopuszczalny okres pobytu na terytorium pa\u0144stw obszaru Schengen wynosz\u0105cy 90 dni w ka\u017cdym okresie 180 dni, chyba \u017ce umowy mi\u0119dzynarodowe stanowi\u0105 inaczej, lub\n\n4) nie przedstawi\u0142 dokument\u00f3w wystarczaj\u0105cych do potwierdzenia celu i warunk\u00f3w planowanego pobytu, lub\n\n5) nie posiada wystarczaj\u0105cych \u015brodk\u00f3w finansowych w wysoko\u015bci uzale\u017cnionej od czasu trwania i celu planowanego pobytu lub \u015brodk\u00f3w finansowych na podr\u00f3\u017c powrotn\u0105 do pa\u0144stwa pochodzenia lub zamieszkania lub na, tranzyt\n\nprzez terytorium Rzeczypospolitej Polskiej do pa\u0144stwa trzeciego, kt\u00f3re udzieli pozwolenia na wjazd, albo dokumentu potwierdzaj\u0105cego mo\u017cliwo\u015b\u0107 uzyskania takich \u015brodk\u00f3w zgodnie z prawem, lub\n\n6) posiada podrobiony lub przerobiony dokument podr\u00f3\u017cy, wiz\u0119 lub inny dokument uprawniaj\u0105cy go do wjazdu na terytorium Rzeczypospolitej Polskiej i pobytu na tym terytorium, lub\n\n7) jego wjazd nast\u0119puje w okresie obowi\u0105zywania wpisu do wykazu cudzoziemc\u00f3w, kt\u00f3rych pobyt na terytorium Rzeczypospolitej Polskiej jest niepo\u017c\u0105dany, lub\n\n8) jego dane znajduj\u0105 si\u0119 w Systemie Informacyjnym Schengen do cel\u00f3w odmowy wjazdu, lub\n\n9) jego wjazd na terytorium Rzeczypospolitej Polskiej lub pobyt na tym terytorium mo\u017ce stanowi\u0107 zagro\u017cenie dla zdrowia publicznego, lub\n\n10) wymagaj\u0105 tego wzgl\u0119dy obronno\u015bci lub bezpiecze\u0144stwa pa\u0144stwa lub ochrony bezpiecze\u0144stwa i porz\u0105dku publicznego lub stosunki mi\u0119dzynarodowe Rzeczypospolitej Polskiej lub innego pa\u0144stwa cz\u0142onkowskiego Unii Europejskiej.\u201d\n\nZapis\u00f3w tego artyku\u0142u nie stosuje si\u0119 do os\u00f3b, kt\u00f3re posiadaj\u0105 wiz\u0119 Schengen lub z\u0142o\u017cy\u0142y wniosek o przyznanie statusu uchod\u017acy. Ust\u0119p 2 okre\u015bla dalsze wyj\u0105tki.", "lang": "pl"}