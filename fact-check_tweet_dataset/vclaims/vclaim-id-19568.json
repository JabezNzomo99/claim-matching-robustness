{"title": "Over 95 prosent av ansatte i private barnehager har tariffavtale", "subtitle": "En opptelling fra Private barnehagers landsforbund (PBL), som begge de store fagorganisasjonene i sektoren stiller seg bak, viser at 96,7 prosent av de som jobber i private barnehager har tariffavtale.", "author": "www.faktisk.no", "date": null, "vclaim_id": "vclaim-id-19568", "url": "https://www.faktisk.no/faktasjekker/qZP/over-95-prosent-av-ansatte-i-private-barnehager-har-tariffavtale", "vclaim": "Private barnehager og velferdstjenester er et stadig tilbakevendende tema i valgkampen. Det politiske Norge er delt i synet p\u00e5 om det er greit at private bedrifter tjener penger p\u00e5 barnehager og eldreomsorg. Skillet g\u00e5r omtrent langs blokklinjen. R\u00f8dt og de r\u00f8dgr\u00f8nne partiene er hovedsakelig mot at kommersielle selskaper skal tjene penger p\u00e5 barnehagedrift.\n\nI en debatt p\u00e5 NRKs Dagsnytt 18 sa Seher Aydar fra R\u00f8dt dette:\n\n\u2013 Stort sett er ikke de ansatte forn\u00f8yde heller. Se for eksempel p\u00e5 Aleris. De ansatte saks\u00f8kte eieren sin. N\u00e5 blir b\u00e5de Aleris, som har drevet rovdrift p\u00e5 de ansatte, og Ambea kj\u00f8pt opp av et internasjonalt oppkj\u00f8psfond som har adresse i et skatteparadis. Det reagerer folk p\u00e5, for l\u00f8nna blir dumpet ned for at eierne skal f\u00e5 mer penger.\n\nAleris driver kommersielle omsorgstjenester og Ambea er deres svenske eier. Dette svarte stortingsrepresentant Mathilde Tybring-Gjedde (H) opp p\u00e5 denne m\u00e5ten:\n\n\u2013 95 % av ansatte i private barnehager har vanlige tariffavtaler, p\u00e5 lik linje med en million nordmenn. S\u00e5 hvis R\u00f8dt mener det er uanstendige l\u00f8nns- og pensjonsvilk\u00e5r, s\u00e5 vil jeg anta at R\u00f8dt her ogs\u00e5 \u00f8nsker \u00e5 statliggj\u00f8re flere private virksomheter.\n\nDet er p\u00e5standen om hvor mange som er omfattet av tariffavtale vi skal se n\u00e6rmere p\u00e5 her. Er det riktig at 95 prosent av de som jobber i private barnehager har tariffavtale?\n\nTariffavtale er en avtale forhandlet fram mellom arbeidsgiver- og arbeidstaker-organisasjoner om l\u00f8nn- og arbeidsvilk\u00e5r. Jobber du i en bedrift som er medlem i en arbeidsgiverorganisasjon som har tariffavtale, s\u00e5 er du automatisk omfattet av avtalen. Du trenger ikke selv v\u00e6re fagorganisert.\n\nSp\u00f8rsm\u00e5let blir da hvor stor andel som av de som jobber i private barnehager som enten:\n\u2022 Er ansatt i bedrifter som er medlem i en av arbeidsgiverorganisasjonene for barnehagesektoren.\n\u2022 Eller er ansatt i barnehager som har egne tariffavtaler direkte med fagforeningene.\n\nTybring-Gjedde viser til at tallet er brukt av Private barnehagers landsforbund (PBL) i flere uttalelser, og ogs\u00e5 er gjengitt i Klassekampen.\n\nDet finnes ikke offentlig statistikk over omfanget av tariffavtaler. Derfor m\u00e5 vi g\u00e5 til partene i arbeidslivet. Det er de som inng\u00e5r avtalene.\n\nPBL er den st\u00f8rste arbeidsgiverorganisasjonen i sektoren. De har laget oversikten under p\u00e5 bakgrunn av tall fra Utdanningsdirektoratet (Udir) og dialog med Virke, N\u00e6ringslivets hovedorganisasjon (NHO) og kommunesektorens organisasjon KS.\n\nTabellen viser at mellom 96 prosent og 97 prosent er riktig, b\u00e5de om vi ser p\u00e5 andelen \u00e5rsverk eller om vi ser p\u00e5 andelen ansatt. P\u00e5 grunn av deltidsarbeid er det flere personer som er ansatt i sektoren enn det er \u00e5rsverk.\n\nVi sendte oversikten til Utdanningsforbundet, som er en stor fagforening i sektoren.\n\n\u2013 Vi kjenner igjen tallene som PBL har sendt deg. Vi kjenner til at det er noen inn- og utmeldinger av PBL. Dermed er prosentandelen, om den er 95 prosent eller 96 prosent for private barnehager med tariffavtale, h\u00f8y, skriver seksjonsleder Tone Rosvoll i en e-post.\n\nPBLs tall er for 2018. Det kan alts\u00e5 ha v\u00e6rt noen endringer siden i fjor, men Utdanningsforbundet bekrefter at 95 eller 96 prosent av de ansatte i barnehagesektoren er omfattet av tariffavtale.\n\nFagforbundet er den andre store fagforeningen i barnehagesektoren. I en e-post til Faktisk.no bekrefter deres fagleder Rakel Malene Solbu at 96,7 prosent er et sannsynlig tall p\u00e5 antall \u00e5rsverk omfattet av tariffavtale.\n\nDiskusjonen p\u00e5 Dagsnytt 18 handlet ogs\u00e5 om l\u00f8nns- og arbeidsvilk\u00e5r mer generelt i private barnehager.\n\nEn rapport fra Agenda Kaupang, som er laget p\u00e5 oppdrag fra PBL, viser at l\u00f8nnen i kommunale barnehager ligger noe h\u00f8yere enn i de private:\n\nI tillegg sparer private barnehager penger p\u00e5 \u00e5 gi de ansatte billigere pensjonsordninger enn de f\u00e5r offentlige tilskudd til.\n\nI april kom en rapport fra Telemarksforskning som viser at private barnehager fikk nesten \u00e9n milliard kroner mer til pensjonsutgifter i 2017 enn de hadde behov for. Barnehagene f\u00e5r et tilskudd p\u00e5 13 prosent av l\u00f8nnsutgiftene, som er ment \u00e5 dekke pensjonsutgifter. Men de reelle pensjonsutgiftene til barnehagene er langt lavere.\n\nRapporten fikk kunnskapsminister Jan Tore Sanner (H) til \u00e5 starte en gjennomgang av reguleringen av private barnehager.", "lang": "no"}