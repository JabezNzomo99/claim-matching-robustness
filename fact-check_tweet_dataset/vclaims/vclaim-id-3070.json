{"title": "Berlusconi ha mantenuto gli impegni presi nel 'contratto con gli italiani'?", "subtitle": "La maggior parte delle promesse assunte dal suo governo\u00a0furono\u00a0realizzate, dice il leader di Forza Italia. Abbiamo verificato", "author": "www.agi.it", "date": "2018-02-23T07:40+0100", "vclaim_id": "vclaim-id-3070", "url": "https://www.agi.it/fact-checking/berlusconi_impegni_governo_contratto_italiani-3538427/news/2018-02-23/", "vclaim": "Ospite di Otto e Mezzo su La7 lo scorso 21 febbraio, Silvio Berlusconi ha dichiarato (min. -17.20): \u201cL'Universit\u00e0 di Siena ha giudicato che io abbia mantenuto l'80 e passa per cento degli impegni di quel contratto che avevo firmato con Vespa\u201d.\n\nPer prima cosa, il rapporto non ha preso in considerazione il \u201cContratto con gli italiani\u201d firmato da Berlusconi, ospite di Vespa, nel 2001. Quel documento elencava cinque punti soltanto (pressione fiscale, sicurezza, pensioni, occupazione e opere pubbliche), mentre lo studio dell\u2019ateneo senese ha analizzato le \u201cpromesse pi\u00f9 importanti\u201d del programma di governo Berlusconi II: ad esempio la separazione delle carriere dei giudici, la riforma della scuola, la devolution eccetera.\n\nIntervistato da uno studente dell\u2019Universit\u00e0 di Siena, all\u2019epoca collaboratore dell\u2019'Unit\u00e0', il professor Maurizio Cotta \u2013 politologo di centro-destra e autore dello studio del Circap \u2013 aveva chiarito[1] come il contenuto del suo studio fosse stato travisato.\n\nCotta in particolare aveva spiegato: \u201cLa nostra valutazione tecnica \u00e8 basata sui pledge, ovvero le cose che un governo dichiara che si faranno. Nel caso del governo Berlusconi, l\u201980% dei propositi \u00e8 stato attuato [\u2026]. Nei nostri parametri di ricerca, per promessa attuata s\u2019intende discussa almeno una volta in Parlamento. Che poi le proposte di legge siano passate o meno, \u00e8 un altro discorso\u201d.\n\nRichiesto poi di commentare l\u2019affermazione di Berlusconi di allora, secondo cui \u201cIl nostro governo [\u2026] ha portato a buon fine l\u201980% del suo programma: \u00e8 un dato che viene da uno studio dell\u2019universit\u00e0 di Siena\u201d, il professor Cotta, nell\u2019intervista, aveva risposto: \u201cNon \u00e8 questo il dato che si evince dalla mia analisi. \u2018Portare a buon fine\u2019 \u00e8 cosa diversa dalla nostra misura scientifica di attuazione, peraltro diffusissima nel mondo delle scienze politiche. Ci\u00f2 che \u00e8 stato detto oggi comunque \u00e8 falso\u201d.\n\nIn particolare, la promessa di introdurre un'esenzione totale per i redditi inferiori ai 22 milioni (di vecchie lire) \u00e8 stata mantenuta a met\u00e0: la cosiddetta \"no tax area\" \u00e8 stata introdotta nel 2003 ma solo (v. studio Ocse) per i redditi da 3.000 euro fino ad un massimo di 7.500 euro, e solo in specifiche situazioni.\n\nPer quanto riguarda le promesse circa \u201cl\u2019istituzione del poliziotto (o carabiniere, o vigile) di quartiere\u201d e la \"forte riduzione del numero di reati rispetto agli attuali 3 milioni\u201d, la prima \u00e8 stata mantenuta: il ruolo poliziotto di quartiere fu istituito nel 2002 e a gennaio 2006 ne risultavano circa 3.700.\n\nAnche il \u201cdimezzamento del tasso di disoccupazione\u201d e il \u201cmilione e mezzo di nuovi posti di lavoro\u201d sono obiettivi che non sono stati raggiunti, anche se i dati sono andati almeno in parte in quella direzione. La disoccupazione \u00e8 scesa dal 9% al 6,8% e gli occupati sono s\u00ec aumentati di circa 1,22 milioni, ma pi\u00f9 della met\u00e0 di questi (634.728) erano irregolari regolarizzati con la Bossi-Fini, non \u201cnuovi\u201d posti di lavoro.", "lang": "it"}