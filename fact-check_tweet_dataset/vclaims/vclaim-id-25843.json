{"title": "Ma qual era il rapporto deficit/Pil dell\u2019Italia con gli altri governi? E perch\u00e9 non faceva paura?", "subtitle": "Secondo il deputato di Liberi e Uguali, nella scorsa legislatura la media di spesa in deficit era stata ancora superiore senza suscitare allarmi", "author": "www.agi.it", "date": "2018-10-03T07:47+0200", "vclaim_id": "vclaim-id-25843", "url": "https://www.agi.it/fact-checking/fassina_deficit_pil_spread-4439880/news/2018-10-03/", "vclaim": "Stefano Fassina, deputato di Liberi e Uguali ed ex responsabile economico del Partito Democratico, in un\u2019intervista alla Verit\u00e0 dell\u20191 ottobre ha dichiarato: \u201cNella scorsa legislatura la media di spesa in deficit per anno \u00e8 stata del 2,6 per cento. Non ricordo in quei giorni reazioni allarmate e previsioni catastrofiste\u201d.\n\nFassina fa riferimento alle polemiche e agli allarmi intorno all'intenzione del governo Conte di voler fissare l\u2019asticella del rapporto tra deficit e Pil al 2,4 per cento per i prossimi tre anni. Verifichiamo quindi qual \u00e8 stata la situazione negli scorsi cinque anni.\n\nSecondo Eurostat, nel 2013 l\u2019Italia ha avuto un rapporto deficit/Pil pari al 2,9 per cento, leggermente aumentato nel 2014 al 3 per cento, e poi costantemente sceso negli anni successivi: al 2,6 per cento nel 2015, al 2,5 per cento nel 2016 e al 2,3 per cento nel 2017 (un dato in linea con , che lo scorso settembre \u2013 come abbiamo visto sopra \u2013 ha rivisto la percentuale al 2,4 per cento).\n\nLa media matematica dei cinque anni \u00e8 pari a 2,68 per cento, pi\u00f9 o meno il dato citato da Fassina. Ma come mai all\u2019epoca questi livelli di deficit non avevano suscitato immediatamente i moniti e gli allarmi degli osservatori nazionali e internazionali? Facciamo un po\u2019 di chiarezza.\n\nCon l\u2019arrivo della crisi economica globale, il rapporto deficit/Pil dell\u2019Italia, \u00e8 raddoppiato tra il 2008 e il 2009, passando dal 2,6 per cento al 5,2 per cento. A cavallo tra la fine del 2009 e l\u2019inizio del 2010, l\u2019Unione europea aveva quindi aperto una procedura di infrazione contro il nostro Paese per \u201cdeficit eccessivo\u201d, con il rischio per l\u2019Italia di incorrere in pesanti sanzioni.\n\nI vari esecutivi \u2013 di centrodestra, con Berlusconi, tecnici, con Monti, e di unit\u00e0 nazionale, con Letta \u2013 hanno cos\u00ec cercato di ridurre costantemente il rapporto tra disavanzo pubblico e Pil.\n\nDopo il 2013 \u2013 come abbiamo visto \u2013 il rapporto deficit/Pil \u00e8 sempre rimasto sotto l\u2019asticella del 3 per cento. Ma da quell\u2019anno, quest\u2019ultimo non \u00e8 pi\u00f9 l\u2019unico criterio che gli Stati si sono vincolati a rispettare. Per reagire alla crisi economica, infatti gli Stati Ue \u2013 con poche eccezioni \u2013 hanno introdotto altre regole per garantire una maggiore solidit\u00e0 delle proprie economie.\n\nIn particolare, dall\u20191 gennaio 2013, \u00e8 entrato in vigore il cosiddetto Fiscal Compact, con cui, tra le altre cose, gli Stati si sono obbligati a convergere verso il pareggio di bilancio. Questo criterio \u2013 che in sostanza prevede che le spese dello Stato siano normalmente coperte da entrate \u2013 \u00e8 stato inserito anche nella Costituzione italiana nel 2012.\n\nMa non solo. Come abbiamo spiegato in passato, sempre in base al Fiscal Compact, gli Stati Ue devono convergere anche verso un rapporto dello 0,5 per cento tra il deficit strutturale \u2013 ossia il deficit depurato della componente ciclica e delle spese una tantum \u2013 e il Pil. In pi\u00f9, devono rispettare gli obiettivi di medio termine (Omt) stabiliti dalla Commissione europea per ogni Paese e aggiornati ogni tre anni.\n\nCome risulta dall\u2019ultimo report della Commissione sull\u2019Italia, pubblicato a maggio 2018, durante gli ultimi anni le politiche di bilancio italiane sono state meno rigorose che nel periodo 2009-2013. Ma nonostante questo il rapporto deficit/Pil \u2013 a politiche invariate \u2013 avrebbe dovuto continuare a convergere verso lo 0 per cento anche nel 2019 e nel 2020.\n\nDiscostarsi dal percorso di riduzione del rapporto deficit/Pil previsto \u2013 che come abbiamo visto \u00e8 stato pressoch\u00e9 costante dopo il picco del 2009, anche se non privo di scontri tra governi italiani e Ue \u2013 potrebbe quindi costituire una violazione degli accordi tra Italia e Unione europea, e dare un segnale preoccupante ai mercati.\n\nQuesta \u00e8, quantomeno, la preoccupazione espressa sia da fonti istituzionali europee sia da fonti politiche italiane.\n\nIl deputato di LeU Stefano Fassina ha sostanzialmente ragione quando dice che durante la scorsa legislatura il rapporto deficit/Pil \u00e8 stato in media del 2,6 per cento. Alcuni elementi oggettivi per\u00f2 spiegano perch\u00e9 all\u2019epoca non ci sono state le stesse reazioni preoccupate di questi giorni.\n\nIn particolare, pesa il fatto che dal 2009 a oggi il calo del rapporto deficit/Pil \u00e8 stato pressoch\u00e9 costante, mentre lo scostamento previsto dal governo Conte sarebbe una novit\u00e0 in controtendenza rispetto a questa dinamica. Il rischio paventato \u00e8 fallire gli obiettivi di medio termine fissati dalla Commissione e \u2013 secondo alcune analisi \u2013 mettere in allarme i mercati.", "lang": "it"}