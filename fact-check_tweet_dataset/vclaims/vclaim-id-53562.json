{"title": "Nie, 5G nie przyczyni\u0142a si\u0119 do \u015bmierci ptak\u00f3w na wycieczkowcu", "subtitle": "Film, na kt\u00f3rym wida\u0107 setki martwych ptak\u00f3w na pok\u0142adzie statku ma prawie 30 tys. wy\u015bwietle\u0144. Wed\u0142ug u\u017cytkownik\u00f3w medi\u00f3w spo\u0142eczno\u015bciowych ptaki pad\u0142y z powodu technologii 5G. To nieprawda. Statek korzysta z internetu satelitarnego, a nie 5G. Zar\u00f3wno za\u0142oga wycieczkowca, jak i eksperci podejrzewaj\u0105, \u017ce ptaki przyci\u0105gn\u0119\u0142y i zdezorientowa\u0142y w\u0142\u0105czone w nocy \u015bwiat\u0142a statku. Film", "author": "sprawdzam.afp.com", "date": "2020-05-13T17:27:37+02:00", "vclaim_id": "vclaim-id-53562", "url": "https://sprawdzam.afp.com/nie-5g-nie-przyczynila-sie-do-smierci-ptakow-na-wycieczkowcu", "vclaim": "Nie, 5G nie przyczyni\u0142a si\u0119 do \u015bmierci ptak\u00f3w na wycieczkowcu\n\nFilm, na kt\u00f3rym wida\u0107 setki martwych ptak\u00f3w na pok\u0142adzie statku ma prawie 30 tys. wy\u015bwietle\u0144. Wed\u0142ug u\u017cytkownik\u00f3w medi\u00f3w spo\u0142eczno\u015bciowych ptaki pad\u0142y z powodu technologii 5G. To nieprawda. Statek korzysta z internetu satelitarnego, a nie 5G. Zar\u00f3wno za\u0142oga wycieczkowca, jak i eksperci podejrzewaj\u0105, \u017ce ptaki przyci\u0105gn\u0119\u0142y i zdezorientowa\u0142y w\u0142\u0105czone w nocy \u015bwiat\u0142a statku.\n\nFilm zosta\u0142 opublikowany na Facebooku pod koniec kwietnia. Ma on prawie 30 tys. wy\u015bwietle\u0144 i ponad 1 tys. udost\u0119pnie\u0144. - Efekt 5G! Dzisiaj ptaki, jutro pszczo\u0142y, pojutrze my! Musimy powstrzyma\u0107 Wand\u0119 Buk, Morawieckiego i innych szale\u0144c\u00f3w! - czytamy w tre\u015bci filmu.\n\nW filmie wida\u0107 znalezione na pok\u0142adzie statku setki padni\u0119tych ptak\u00f3w. Dwie osoby chodz\u0105 po pok\u0142adzie i nagrywaj\u0105 niecodzienne zjawisko. - Nigdy czego\u015b takiego nie widzia\u0142em - m\u00f3wi jeden z nich.\n\nFilm postanowili\u015bmy wyszuka\u0107 za pomoc\u0105 wyszukiwarki Yandex. Ju\u017c w pierwszym wyniku, wyszukiwarka podpowiedzia\u0142a, \u017ce niekt\u00f3re z kadr\u00f3w by\u0142y publikowane 26 kwietnia na Twitterze.\n\nTweet odsy\u0142a do materia\u0142u opublikowanego na stronie \u201eCrew Center\u201d.\n\n - By\u0142a pi\u0119kna noc. Kiedy rano si\u0119 obudzili\u015bmy zauwa\u017cyli\u015bmy mn\u00f3stwo martwych ptak\u00f3w - m\u00f3wi jeden z cz\u0142onk\u00f3w za\u0142ogi, kt\u00f3ry udzieli\u0142 komentarza w artykule. Jak dowiadujemy si\u0119 z materia\u0142u, za\u0142oga nie wie, co mog\u0142o by\u0107 przyczyn\u0105 ich \u015bmierci. Nie m\u00f3wi\u0105 te\u017c nic, by mia\u0142a ona zwi\u0105zek z technologi\u0105 5G. Nie wiadomo jednak, kiedy oraz gdzie zdarzenie mia\u0142o miejsce.\n\nStron\u0119 - jak czytamy w zak\u0142adce \u201eO nas\u201d - prowadz\u0105 byli cz\u0142onkowie za\u0142ogi, kt\u00f3rzy dziel\u0105 si\u0119 swoim do\u015bwiadczeniem zdobytym podczas pracy na statkach wycieczkowych.\n\nJeden z u\u017cytkownik\u00f3w Twittera napisa\u0142, \u017ce widoczne w filmie ptaki to m.in. wireonki \u017c\u00f3\u0142togard\u0142e oraz pstroszki. Inny przypuszcza\u0142, \u017ce ptaki mog\u0142y zosta\u0107 zdezorientowane przez pozostawione w nocy \u015bwiat\u0142a statku. \u201ePrawdopodobnie si\u0119 zgubi\u0142y\" - pisa\u0142.\n\nWi\u0119cej o tym niecodziennym zjawisku mo\u017cna przeczyta\u0107 w artykule Bird Cast. Strona nale\u017cy do The Cornell Lab of Ornithology, jednostki presti\u017cowego Uniwersytetu Cornella w Stanach Zjednoczonych. Dzi\u0119ki niej mo\u017cna m.in. \u015bledzi\u0107 migracje ptak\u00f3w w czasie rzeczywistym.\n\nNaukowcy rozpoznali widoczne w filmie gatunki ptak\u00f3w m.in. las\u00f3wk\u0119 granatow\u0105 i szarogrzbiet\u0105. Przypuszczaj\u0105, \u017ce te zimowa\u0142y na Karaibach, a statek m\u00f3g\u0142 prawdopodobnie znajdowa\u0107 si\u0119 na wsch\u00f3d od Florydy lub w pobli\u017cu Wielkich Antyli. Nie wykluczaj\u0105, \u017ce m\u00f3g\u0142 p\u0142ywa\u0107 w okolicach Kuby.\n\nNaukowcy s\u0105dz\u0105, \u017ce ptaki zosta\u0142y przyci\u0105gni\u0119te przez \u015bwiat\u0142o. Wskazuj\u0105, \u017ce to cz\u0119ste zjawisko i odsy\u0142aj\u0105 do szeregu bada\u0144. Ostatnie zosta\u0142o opublikowane w kwietniu 2019 r.\n\nDodatkowo podkre\u015blaj\u0105, \u017ce w czasie, kiedy ptaki zosta\u0142y znalezione, by\u0142y bardzo trudne warunki pogodowe.\n\nAFP uda\u0142o si\u0119 skontaktowa\u0107 z zespo\u0142em Crew Center, kt\u00f3ry poinformowa\u0142 nas, \u017ce film nakr\u0119cono rano, 24 kwietnia na pok\u0142adzie wycieczkowca \u201eAnthem of the Seas\u201d. - Statek by\u0142 zakotwiczony u wybrze\u017cy Kuby, kiedy to nast\u0105pi\u0142o. Z powodu pandemii wiele statk\u00f3w wycieczkowych znajduje si\u0119 obecnie na Karaibach - powiedzia\u0142 nam przedstawiciel Crew Center. Jednocze\u015bnie wyklucza, by \u015bmier\u0107 ptak\u00f3w mia\u0142a zwi\u0105zek z technologi\u0105 5G. - Statek korzysta z internetu satelitarnego, nie 5G - m\u00f3wi.\n\nDlaczego zatem znaleziono na pok\u0142adzie martwe ptaki? - Niekt\u00f3rzy cz\u0142onkowie za\u0142ogi twierdz\u0105, \u017ce \u015bwiat\u0142a ze statk\u00f3w przyci\u0105gaj\u0105 wiele ptak\u00f3w - dodaje.\n\n-Tak, ptaki \u015bpiewaj\u0105ce podczas nocnych w\u0119dr\u00f3wek lec\u0105 do \u015bwiat\u0142a - m\u00f3wi dr Travis Longcore. Badacz jest adiunktem w Instytucie Ochrony \u015arodowiska i Zr\u00f3wnowa\u017conego Rozwoju na Uniwersytecie Kalifornijskim. W swojej ksi\u0105\u017cce \u201eEcological Consequences of Artificial Night Lighting\u201d, kt\u00f3r\u0105 napisa\u0142 wsp\u00f3lnie z Catherine Rich, po\u015bwi\u0119ci\u0142 swoj\u0105 prac\u0119 zjawisku sztucznego o\u015bwietlenia i jego skutk\u00f3w w przyrodzie. Podkre\u015bla, \u017ce \u015bwiat\u0142a statk\u00f3w mog\u0105 przyci\u0105ga\u0107 ptaki w nocy, a potwierdzaj\u0105 to badania naukowe. - Niekt\u00f3rzy opisuj\u0105 to w ten spos\u00f3b, \u017ce ptaki s\u0105 \u201durzeczone\u201d \u015bwiat\u0142em, poniewa\u017c gdy znajd\u0105 si\u0119 w jego zasi\u0119gu, kr\u0105\u017c\u0105 wok\u00f3\u0142 i nie wracaj\u0105 w ciemno\u015b\u0107 - wyja\u015bnia dr Longcore.\n\nAle naukowiec zwraca uwag\u0119 na jeszcze jedn\u0105 rzecz widoczn\u0105 w filmie. - Na statku s\u0105 szklane barierki, a ptaki nie postrzegaj\u0105 szk\u0142a jako bariery. By\u0107 mo\u017ce migruj\u0105ce ptaki pad\u0142y z wyczerpania lub zgin\u0119\u0142y uderzaj\u0105c w barierki - m\u00f3wi dr Longcore.\n\nDr Longcore m\u00f3wi, \u017ce sie\u0107 5G na pewno nie mog\u0142a by\u0107 przyczyn\u0105 \u015bmierci ptak\u00f3w.\n\n - Badania, kt\u00f3re si\u0119gaj\u0105 sto lat wstecz, jeszcze na d\u0142ugo przed pojawieniem si\u0119 telefon\u00f3w kom\u00f3rkowych i technologii 5G, m\u00f3wi\u0105 \u017ce ptaki s\u0105 przyci\u0105gane przez \u015bwiat\u0142o, wpadaj\u0105 w druty lub szk\u0142o, a potem gin\u0105 - przekonuje.\n\nW sieci dost\u0119pne s\u0105 mapy (speedtest, cellmapper), dzi\u0119ki kt\u00f3rym mo\u017cna sprawdzi\u0107, czy na danym obszarze s\u0105 instalacje 5G. Z tego, co uda\u0142o nam si\u0119 zweryfikowa\u0107, w pobli\u017cu Kuby na Morzu Karaibskim nie ma instalacji z technologi\u0105 5G.\n\n5G to skr\u00f3t oznaczaj\u0105cy pi\u0105t\u0105 generacj\u0119 sieci kom\u00f3rkowej. To nowy standard komunikacji mobilnej, umo\u017cliwiaj\u0105cej zar\u00f3wno korzystanie z telefonii kom\u00f3rkowej, jak i z bezprzewodowego internetu.\n\nMimo \u017ce eksperci podkre\u015blaj\u0105 brak dowod\u00f3w potwierdzaj\u0105cych szkodliwy wp\u0142yw technologii 5G, to w sieci staje si\u0119 ona przedmiotem dezinformacji oraz teorii spiskowych.", "lang": "pl"}