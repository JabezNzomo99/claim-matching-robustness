{"title": "Davvero il governo ha tagliato i fondi per le periferie?", "subtitle": "", "author": "pagellapolitica.it", "date": null, "vclaim_id": "vclaim-id-15447", "url": "https://pagellapolitica.it/dichiarazioni/8244/davvero-il-governo-ha-tagliato-i-fondi-per-le-periferie", "vclaim": "In questa occasione, la maggioranza ha approvato l\u2019emendamento 1.2 presentato dal M5s (e, nello specifico dalla deputata Anna Macina) e interamente soppressivo del testo, che ha concluso cos\u00ec definitivamente il suo iter legislativo. In altri termini, la proposta \u00e8 stata \u201ccancellata\u201d dall\u2019Aula e cessa di esistere.\n\nA votare contro la proposta di legge n. 696 sono stati i partiti di governo, Lega e Movimento 5 stelle, mentre si sono espresse a favore tutte le opposizioni: Partito democratico, Forza Italia, Noi con l'Italia, Fratelli d\u2019Italia e Liberi e uguali.\n\nA differenza del precedente, il nuovo organo sarebbe stato bicamerale e comprensivo di venti senatori e venti deputati. Il suo operato sarebbe durato per l\u2019intero corso della XVIII legislatura. Come tutte le Commissioni d\u2019inchiesta, avrebbe avuto la facolt\u00e0 di fare \u00abindagini ed esami con gli stessi poteri e le medesime limitazioni dell\u2019autorit\u00e0 giudiziaria\u00bb.\n\nLa deputa grillina Anna Macina, prima responsabile dell\u2019emendamento che ha soppresso la proposta di legge, dopo aver elencato le misure messe in campo dal governo Conte a favore delle periferie, ha concluso il suo intervento ritenendo che \u00abnon sia la costituzione di una Commissione bicamerale - e non soltanto monocamerale come nella vecchia legislatura - ad essere la soluzione, ma che la soluzione \u00e8 nel rispondere adesso, con le politiche attive e con delle risposte serie e concrete\u00bb.\n\nUna linea simile \u00e8 quella del leghista Gianni Tonelli. Il deputato ha riconosciuto alla precedente commissione di aver fatto un \u00ablavoro eccellente\u00bb, evidenziando per\u00f2 che per il suo partito \u00abnon abbia significato in questo momento frapporre, posporre un nuovo lavoro\u00bb, ma che sia piuttosto preferibile prendere spunto da quanto gi\u00e0 fatto.\n\nMaria Elena Boschi sostiene anche che Lega e M5s abbiano \u00abtagliato 2 miliardi di euro messi dai governi Pd sulle periferie\u00bb. In realt\u00e0 non \u00e8 esattamente cos\u00ec.\n\nLa deputata democratica fa probabilmente riferimento al decreto-legge cosiddetto \u201cMilleproroghe\u201d, convertito in legge dal Parlamento nel settembre 2018 (articolo 13, comma 2 [1]) in cui si \u00e8 previsto che le restanti \u00abconvenzioni\u00bb (e, quindi, i \u201ccontratti\u201d con cui il governo si impegna a dare ai comuni il denaro di cui hanno bisogno) siano distribuite a partire dal 2020.\n\nLe \u00abconvenzioni\u00bb citate nel testo corrispondono alla seconda e alla terza tranche di finanziamenti del \u201cProgramma straordinario di intervento per la riqualificazione urbana e la sicurezza delle periferie delle citt\u00e0 metropolitane e dei comuni capoluogo di provincia\u201d, pi\u00f9 in breve noto come \u201cpiano periferie\u201d, avviato dal governo Renzi e portato avanti da quello Gentiloni.\n\nDi questi 2 miliardi, sono gi\u00e0 stati stanziati 500 milioni con la legge di Bilancio per il 2016 (art. 1 co. 978) destinati ai primi 24 progetti approvati. Il Milleproroghe, citato sopra, ha quindi solo tecnicamente rinviato al 2020 - e non cancellato, come sostiene Boschi - i successivi finanziamenti. Nel dettaglio, la seconda tranche di finanziamenti (pari a 800 milioni di euro e prevista dal decreto del Presidente del Consiglio del 29 maggio 2017) e la terza (pari a da 761 milioni di euro e con delibera del Cipe - Comitato interministeriale per la programmazione economica del 7 agosto 2017).\n\nIl destino del \u201cpiano periferie\u201d \u00e8 stato al centro di un curioso episodio parlamentare che ha coinvolto anche lo stesso Partito democratico. Il 6 agosto 2018 al Senato venne infatti approvato un emendamento al decreto Milleproroghe che prevedeva la sospensione, per due anni, del \u201cpiano periferie\u201d. I democratici votarono a favore dell\u2019emendamento della maggioranza per motivi mai ben chiariti - dichiarando poi che l\u2019emendamento fosse, nel suo contenuto, poco chiaro e \u00abcontroverso\u00bb.\n\nLa deputata dem, parlando della fine della Commissione periferie, ha sostanzialmente ragione: solo la maggioranza ha infatti votato l\u2019emendamento che cancellava completamente la proposta di legge per istituire, nuovamente, la Commissione. La Boschi \u00e8 per\u00f2 imprecisa quando dichiara che il nuovo organo era stato chiesto dal Pd: la proposta di legge in aula era del Partito Democratico, ma assorbiva testi simili di Forza Italia, Fratelli d\u2019Italia e Noi con l\u2019Italia.\n\nSecondo Boschi, la maggioranza avrebbe anche tagliato \u00ab2 miliardi messi dai governi Pd sulle periferie\u00bb. Non \u00e8 esattamente cos\u00ec. Il \u201cpiano periferie\u201d dei governi Renzi e Gentiloni valeva effettivamente 2,1 miliardi di euro di cui, per\u00f2, 1,5 sono ancora da assegnare. Questi finanziamenti non sono stati \u00abtagliati\u00bb dal governo Conte, ma rinviati di un anno, dal 2019 al 2020, per effetto della legge Milleproproghe.", "lang": "it"}