{"title": "Nei, renovasjonsgebyret var ikke h\u00f8yere i kommuner med privat innhenting av s\u00f8ppel i 2016", "subtitle": "Faktisk.no har sammenliknet renovasjonsgebyrene i alle landets kommuner.", "author": "www.faktisk.no", "date": null, "vclaim_id": "vclaim-id-6325", "url": "https://www.faktisk.no/faktasjekker/bnP/nei-renovasjonsgebyret-var-ikke-hoyere-i-kommuner-med-privat-innhenting-av-soppel-i-2016", "vclaim": "NRKs Debatten tok torsdag 21. september opp et tema som har dominert nyhetsbildet det siste \u00e5ret. Debatten om offentlig eller privat innhenting av s\u00f8ppel er s\u00e6rlig aktualisert av s\u00f8ppelkaoset som oppsto da selskapet Veireno i fjor h\u00f8st overtok ansvaret for \u00e5 hente s\u00f8ppel hos Oslos 332 000 husholdninger. De maktet ikke jobben, s\u00f8pla fl\u00f8t i gatene, kommunen mottok 30 000 klager, og f\u00e5 m\u00e5neder senere, i februar, var Veireno konkurs.\n\nTidligere i september gikk ogs\u00e5 RenoNorden konkurs og 134 kommuner ble rammet. Mange av dem har gjort som i Oslo \u2013 permanent eller midlertidig tatt over driften av s\u00f8ppelinnhenting selv.\n\nDet overordnete sp\u00f8rsm\u00e5let som ble diskutert p\u00e5 NRK var om s\u00f8ppelinnhenting er noe kommunene b\u00f8r drive med selv, eller om det er en tjeneste de f\u00e5r bedre og billigere ved \u00e5 kj\u00f8pe inn fra private. Kommunenes utgifter til innhenting av s\u00f8ppel reflekteres i renovasjonsgebyrene de skriver ut. Partiet R\u00f8dt har lenge v\u00e6rt en tydelig motstander av \u00e5 gi slike oppdrag til private. I debatten sa partileder Bj\u00f8rnar Moxnes dette:\n\nFagbevegelsens stiftelse De Facto laget i 2015 rapporten \u00abDyrt for innbyggerne \u2013 d\u00e5rlig for de ansatte\u00bb, der de ser p\u00e5 organiseringen og gebyrene for s\u00f8ppelinnhenting i Norges 19 st\u00f8rste kommuner, samt Hamar, som ble inkludert for \u00e5 f\u00e5 med en innlandskommune. Moxnes viser i programmet til \u00abrapporter\u00bb i flertall, og Faktisk.no sp\u00f8r ham om han ogs\u00e5 tenkte p\u00e5 flere rapporter. I en e-post viser han ogs\u00e5 til en artikkel i Fagbladet der de i tillegg til \u00e5 referere til De Facto-rapporten, ogs\u00e5 har unders\u00f8kt alle kommunene i Nord-Tr\u00f8ndelag. De kom til at i dette fylket var tendensen i 2014 den samme som i De Facto-rapporten. Gebyrene var h\u00f8yere i kommunene med privat innhenting enn i kommunene som organiserer innhentingen selv..\n\nDe Facto konkluderte ogs\u00e5 med, som Moxnes sier, at veksten i kommunene med renovasjon p\u00e5 anbud har v\u00e6rt 12 prosentpoeng h\u00f8yere enn i de kommunenen som har offentlig innhenting av s\u00f8ppel.\n\nMoxnes har alts\u00e5 rett i sin gjengivelse av konklusjonene til De Facto. Men gir denne rapporten et riktig bilde av hva innbyggere rundt om i landet betaler for \u00e5 f\u00e5 s\u00f8pla hentet? Rapporten omfatter bare 20 kommuner, og kan man p\u00e5 bakgrunn av dette si noe om situasjonen i hele landet? Utreder Idar Helle i De Facto i forklarer hvorfor de begrenset seg til \u00e5 se p\u00e5 20 store kommuner.\n\nMen det finnes ogs\u00e5 andre rapporter om dette temaet som Moxnes kunne ha vist til. De nordiske konkurransemyndighetene laget i 2016 rapporten \u00abCompetition in the waste management sector\u00bb. Der ansl\u00e5s det en besparelse p\u00e5 mellom 10 og 47 prosent (side 86) dersom kommunene setter ut s\u00f8ppel-innhenting p\u00e5 anbud. Men i denne rapporten sammenliknes ikke gebyrene i kommuner med og uten anbud p\u00e5 s\u00f8ppel-innhenting.\n\nDet etterlatte inntrykket av Moxnes sin uttalelse er at det er dokumentert at gebyrene er h\u00f8yere i kommuner med privat innhenting. I uttalelsen sier han ikke noe om \u00abstore kommuner\u00bb eller om \u00abde 20 st\u00f8rste\u00bb.\n\nHovedsp\u00f8rsm\u00e5let blir derfor dette: Er det riktig at renovasjonsgebyret i kommuner med offentlig innhenting av s\u00f8ppel er lavere enn i kommuner som har satt ut denne jobben p\u00e5 anbud, og overlatt den til private? Og hvordan har veksten i gebyrene utviklet seg i de to gruppene av kommuner?\n\nAlle kommuner rapporterer til SSB hva de krever inn i renovasjonsgebyr for en standard bolig p\u00e5 120 kvadratmeter. Tallene rapporteres i den s\u00e5kalte Kostra-statistikken, og viser f\u00f8rst og fremst at det er store forskjeller mellom kommunene. I 2016 betalte innbyggerne p\u00e5 Tj\u00f8me det laveste gebyret, 799 kroner, mens de som eier en tilsvarende bolig i Tysfjord i Nordland m\u00e5tte punge ut med 5150 kroner for det samme.\n\nMen hverken SSB, kommuneorganisasjonen KS eller KS bedrift har god oversikt over hvilke kommuner som kj\u00f8per inn s\u00f8ppelinnhenting fra private og hvilke som organiserer dette selv. If\u00f8lge SSB har de et sp\u00f8rsm\u00e5l om dette p\u00e5 Kostra-sjemaet, men kvaliteten p\u00e5 utfyllingen i kommunene er alt for d\u00e5rlig til at de kan bruke tallene.\n\nDet finnes en lang rekke alternative l\u00f8sninger p\u00e5 hvordan s\u00f8ppelinnhenting kan organiseres. Mange kommuner har g\u00e5tt inn i s\u00e5kalte interkomunale samarbeid (IKS) der flere kommuner samarbeider om \u00e5 utf\u00f8re tjenester. Flere av disse IKS-ene utf\u00f8rer innhentingen selv, flere har satt den ut til private, og mange kombinerer l\u00f8sninger for \u00e5 se hva som fungerer best. Noen har for eksempel ogs\u00e5 \u00e9n ordning for husholdningsavfall og en annen for glass og papir.\n\nP\u00e5 bakgrunn av registrerte offentlige innkj\u00f8p i databasen Doffin, har Faktisk.no laget en liste over kommuner som siden 2011 har satt ut s\u00f8ppel-innhenting til private. Listen er kontrollert mot Kommunal rapports leverand\u00f8rdatabase og informasjon innhentet fra kommunene direkte.\n\nTil slutt endte Faktisk.no opp med en liste p\u00e5 186 kommuner der ordin\u00e6rt husholdningsavfall i 2016 i hovedsak ble hentet av private selskaper.\n\nN\u00e5r vi skiller de kommunene som har offentlig og privat innhenting, ser vi at gjennomsnittsgebyret i kommunene med privat innhenting er 2595 kroner, mens det tilsvarende gebyret i kommuner med offentlig innhenting er 2795 kroner. Gebyret er i gjennomsnitt alts\u00e5 200 kroner h\u00f8yere i de kommunene som har offentlig organisert innhenting. (For ordens skyld: Vi har ogs\u00e5 sett p\u00e5 median-tallene, og de viser ogs\u00e5 en forskjell p\u00e5 200 kroner.)\n\nResultatet er omvendt av det man kommer til om vi gj\u00f8r som De Facto, og bare ser p\u00e5 de 20 st\u00f8rste kommunene. Da ser vi at de med offentlig innhenting kommer ut billigst \u2013 i gjennomsnitt 40 kroner lavere enn gebyret i store kommuner med privat innhenting.\n\nMoxnes uttaler seg ogs\u00e5 om veksten i gebyrene. Dette har De Facto sammenliknet og de konkluderer, som Moxnes henviser til, med at gebyrene i kommuner med privat innhenting har \u00f8kt med 12 prosentpoeng mer enn i kommuner med offentlig innhenting.\n\nN\u00e5r det gjelder den prosentvise veksten over ti \u00e5r, gir v\u00e5r sammenlikning samme tendens som De Facto. I kommuner med privat innhenting har gebyrene i snitt \u00f8kt med 42,6 prosent fra 2006 til 2016. Det tilsvarende tallet for kommuner med offentlig innhenting er 39,3 prosent.\n\nGebyrene har alts\u00e5 \u00f8kt mer i kommuner med privat innhenting, men forskjellen er langt mindre enn de 12 prosentpoengene Moxnes viser til.\n\nMoxnes bruker ogs\u00e5 flertallsformen \u00abrapportene\u00bb. Overfor Faktisk.no peker han p\u00e5 artikkelen i Fagbladet som en annen kilde. Det Fagbladet har gjort, er \u00e5 se p\u00e5 kommunene i Nord-Tr\u00f8ndelag. Basert p\u00e5 disse konkluderer de tilsvarende som De Facto.\n\nDet er en betydelig feilkilde i dette arbeidet. Kostra-tallene og v\u00e5re innsamlede data fra Doffin og andre kilder er ikke helt oppdatert. For vi har m\u00e5ttet ta utgangspunkt i situasjonen i 2016 da vi har gjort denne sammenlikningen.\n\nMen siden i fjor har det skjedd mye p\u00e5 s\u00f8ppelfronten. De to store selskapene Veireno og RenoNorden har g\u00e5tt konkurs. Det har f\u00f8rt til at en lang rekke kommuner som i 2016 hadde innhenting ute p\u00e5 anbud n\u00e5, midlertidig eller permanent, selv har tatt over renovasjonsoppgaver. Flere av kommunenen p\u00e5 v\u00e5r liste over 185 kommuner med privat innhenting i 2016, gj\u00f8r n\u00e5 jobben selv.\n\nKonkursene kan ogs\u00e5 tolkes som at prisingen p\u00e5 privat renovasjon var for lav, og at det rett og slett ikke var b\u00e6rekraftig for bedriftene \u00e5 levere denne tjenesten til s\u00e5 lav pris. Like f\u00f8r konkursen erkjente konsernsjef Harald Rafdal at en regnefeil gjorde at de leverte inn tilbud som var lavere enn det det kostet \u00e5 utf\u00f8re tjenesten.\n\nOg bare for Veireno i Oslo ble det dokumentert over 2000 brudd p\u00e5 arbeidsmilj\u00f8loven i l\u00f8pet av m\u00e5nedene f\u00f8r konkursen. De klarte ikke \u00e5 oppfylle forpliktelsene sine uten \u00e5 jobbe ulovlig.\n\nDet Moxnes gj\u00f8r n\u00e5r han sier \u00abfor det f\u00f8rste viser rapportene at...\u00bb, er \u00e5 henvise til rapportens konklusjon. Selv om v\u00e5re unders\u00f8kelser viser at konklusjonene i rapportene han viser til ikke er representative for hele landet, er det vanskelig \u00e5 kritisere Moxnes for \u00e5 henvise til disse. Han har isolert sett rett i sin gjengivelse av rapportenes innhold. Og selv om rapportens konklusjon er noe annet enn det v\u00e5re unders\u00f8kelser viser, var rapporten til De Facto den eneste kilden som Faktisk har klart \u00e5 finne som p\u00e5 det tidspunktet hadde sammenliknet gebyrene i kommuner med og uten privat innhenting av s\u00f8ppel.\n\nMen n\u00e5r kjernen i p\u00e5standen, og det etterlatte inntrykket av p\u00e5standen, ikke stemmer med den faktisk situasjonen i kommunene, m\u00e5 vi likevel konkludere med at p\u00e5standen er delvis feil.", "lang": "no"}