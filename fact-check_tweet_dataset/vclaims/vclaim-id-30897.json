{"title": "Czy w latach 2010-2019 oddano mniej mieszka\u0144 ni\u017c w latach 70.?", "subtitle": "Czy w latach 2010-2019 oddano mniej mieszka\u0144 ni\u017c w latach 70.? Odpowied\u017a znajdziecie w naszej analizie wypowiedzi Darii Gosek-Popio\u0142ek.", "author": "demagog.org.pl", "date": null, "vclaim_id": "vclaim-id-30897", "url": "https://demagog.org.pl/wypowiedzi/czy-w-latach-2010-2019-oddano-mniej-mieszkan-niz-w-latach-70/", "vclaim": "Czy w latach 2010-2019 oddano mniej mieszka\u0144 ni\u017c w latach 70.?\n\nWed\u0142ug danych zamieszczonych w Roczniku Statystycznym 1980 w latach 70. XX w. oddano do u\u017cytkowania 2,46 mln mieszka\u0144, natomiast zgodnie z corocznymi raportami G\u0142\u00f3wnego Urz\u0119du Statystycznego nt. budownictwa mieszkaniowego w okresie stycze\u0144 2010-pa\u017adziernik 2019 wybudowano w Polsce 1,55 mln mieszka\u0144.\n\nPowy\u017csza wypowied\u017a Darii Gosek-Popio\u0142ek (Lewica Razem) odnosi si\u0119 do tweeta Adriana Zandberga, w kt\u00f3rym to przewodnicz\u0105cy partii Razem stwierdzi\u0142, \u017ce \u201e(w por\u00f3wnaniu do epoki PRL \u2013 przyp. Demagog) w sprawie mieszka\u0144 wolna Polska nie ma czym si\u0119 chwali\u0107\u201d.\n\nNajbardziej miarodajnych danych statystycznych dotycz\u0105cych sytuacji Polski sprzed transformacji ustrojowej dostarczaj\u0105 Roczniki Statystyczne wydawane przez GUS. W celu weryfikacji pierwszej cz\u0119\u015bci wypowiedzi D. Gosek-Popio\u0142ek skorzystali\u015bmy z wydania tej corocznej publikacji z 1980 r. Zgodnie z zamieszczon\u0105 w dokumencie tabel\u0105 23. (s. 551) w latach 70. XX w. oddano do u\u017cytkowania 2,46 mln mieszka\u0144:\n\nDo oszacowania liczby mieszka\u0144 w ostatniej dekadzie pos\u0142u\u017cy\u0142y nam coroczne Informacje Sygnalne GUS nt. budownictwa mieszkaniowego w okresie stycze\u0144-grudzie\u0144 2018:\n\nDane dla ca\u0142ego zesz\u0142ego roku nie by\u0142y w dniu wywiadu znane, ale raport GUS za okres stycze\u0144-pa\u017adziernik m\u00f3wi o 164,6 tys. wybudowanych mieszkaniach, co oznacza wzrost na poziomie 10,8 procent wzgl\u0119dem pa\u017adziernika poprzedniego roku.\n\nMo\u017cna zatem stwierdzi\u0107, \u017ce w okresie od stycznia 2010 r. do pa\u017adziernika 2019 r. suma oddanych do u\u017cytkowania mieszka\u0144 wynios\u0142a 1,55 mln.\n\nTrzy tygodnie po wywiadzie, w kt\u00f3rym pad\u0142a wypowied\u017a D. Gosek-Popio\u0142ek (21 stycznia 2020 r.), GUS opublikowa\u0142 dane odnosz\u0105ce si\u0119 do budownictwa mieszkalnego w Polsce dla ca\u0142ego zesz\u0142ego roku. Wynika z nich, \u017ce w okresie od stycznia do grudnia 2019 r. oddano do u\u017cytkowania 207,2 tys. mieszka\u0144, co oznacza 12-procentowy wzrost wzgl\u0119dem 2018 r.\n\nWzrost ten potwierdza najnowsza \u00f3sma edycja renomowanego corocznego raportu firmy konsultingowej Deloitte pt. Property Index 2019, wydana w lipcu zesz\u0142ego roku. Autorzy publikacji umie\u015bcili Polsk\u0119 na trzecim miejscu pod wzgl\u0119dem rozpocz\u0119tych inwestycji mieszkaniowych w stosunku do liczby obywateli w 2018 r. (5.8/1000 mieszka\u0144c\u00f3w). Nasz kraj wyprzedzi\u0142y jedynie Norwegia (5.9) oraz Francja (6.3).\n\nTaki sam sk\u0142ad podium wyst\u0119puje w kategorii zako\u0144czonych bud\u00f3w mieszkaniowych \u2013 Polska osi\u0105gn\u0119\u0142a indeks 4.81 uko\u0144czonych mieszka\u0144 na 1000 obywateli.\n\nW p\u00f3\u017aniejszej cz\u0119\u015bci wywiadu pos\u0142anka krytycznie odnosi si\u0119 do rz\u0105dowego programu Mieszkanie Plus. Wed\u0142ug danych zawartych na stronie internetowej Ministerstwa Funduszy i Polityki Regionalnej status realizacji tego projektu na dzie\u0144 7 pa\u017adziernika 2019 r. to:\n\nWypowied\u017a D. Gosek-Popio\u0142ek oceniamy jako prawd\u0119, poniewa\u017c obie przytoczone przez ni\u0105 statystyki s\u0105 zgodne z raportami opublikowanymi przez GUS, dost\u0119pnymi w dniu udzielonego przez ni\u0105 wywiadu, tj. 2 stycznia 2020 r.", "lang": "pl"}