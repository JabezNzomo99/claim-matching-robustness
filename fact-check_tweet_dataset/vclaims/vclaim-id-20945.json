{"title": "Nei, H\u00f8yre har ikke f\u00e5tt arbeidsledigheten ned, og veksten opp, i l\u00f8pet av de siste fire \u00e5rene", "subtitle": "De fire siste \u00e5rene har arbeidsledigheten \u00f8kt, og den \u00f8konomiske veksten g\u00e5tt ned. Stikk i strid med hva som p\u00e5st\u00e5s i reklamen.", "author": "www.faktisk.no", "date": null, "vclaim_id": "vclaim-id-20945", "url": "https://www.faktisk.no/faktasjekker/o1r/nei-hoyre-har-ikke-fatt-arbeidsledigheten-ned-og-veksten-opp-i-lopet-av-de-siste-fire-arene", "vclaim": "De som har lyttet p\u00e5 radiokanalen P4 den siste tiden har trolig f\u00e5tt med seg reklameinnslagene fra H\u00f8yre. Et av disse har f\u00f8lgende budskap:\n\nDet etterlatte inntrykket er; \u00abDe fire siste \u00e5rene har H\u00f8yre i regjering f\u00e5tt arbeidsledigheten ned, og den \u00f8konomiske veksten opp\u00bb.\n\nN\u00e5r Faktisk.no tar kontakt med H\u00f8yre, innr\u00f8mmer kommunikasjonssjef Rune Alstads\u00e6ter at reklamen kan misforst\u00e5s:\n\nI en mail til Faktisk.no skriver Alstads\u00e6ter at H\u00f8yre \u00f8nsket \u00e5 f\u00e5 frem at man ser en positiv utvikling n\u00e5, etter at Norge i l\u00f8pet av stortingsperioden har v\u00e6rt rammet av et dramatisk oljeprisfall som har f\u00f8rt til tapet av mange arbeidsplasser i oljerelatert virksomhet, og hvor den \u00f8konomiske veksten ikke var like h\u00f8y som f\u00f8r. Han skriver:\n\nI Norge publiseres det hver m\u00e5ned to tall for antall arbeidsledige: De som er registrert som helt arbeidsledige hos NAV og tall basert p\u00e5 intervjuunders\u00f8kelser i regi av Statistisk sentralbyr\u00e5 (SSB) \u2013 kalt AKU-tallene.\n\nAKU-tallene ligger normalt klart h\u00f8yere. \u00c5rsaken til dette kan du lese n\u00e6rmere i denne artikkelen hos SSB.\n\nIf\u00f8lge SSB er det AKU som gir det mest dekkende bildet av den totale arbeidsledigheten, s\u00e6rlig fordi man ogs\u00e5 f\u00e5r med seg personer som s\u00f8ker arbeid uten \u00e5 registrere seg hos NAV. Det er dette m\u00e5let p\u00e5 arbeidsledighet som er internasjonalt sammenlignbart, da de fleste land produserer slik statistikk etter samme metodikk (Labour Force Survey \u2013 LFS).\n\nI AKU blir ogs\u00e5 utviklingen i ledigheten presentert i et konsistent system hvor befolkningen fordeles p\u00e5 de tre gruppene sysselsatt, arbeidsledig eller utenfor arbeidsstyrken. Dette gj\u00f8res p\u00e5 grunnlag av svar via telefonintervju, opplyser SSB.\n\nSelv om niv\u00e5tallet er ulikt mellom NAV og AKU, har bildet v\u00e6rt sammenfallende n\u00e5r det gjelder endringer. Det har imidlertid v\u00e6rt st\u00f8rre forskjeller fra 2014 og til i dag. Dette knyttes til oljeprisfallet og innvirkningen dette har hatt p\u00e5 ulike landsdeler. Det forklares n\u00e6rmere av SSB her.\n\nSom bakgrunn til denne faktasjekken holder det imidlertid \u00e5 se p\u00e5 tallene, som viser at arbeidsledigheten ligger p\u00e5 et h\u00f8yere niv\u00e5 n\u00e5, enn da den borgerlige regjeringen overtok 16. oktober 2013. Dette bestrides heller ikke av H\u00f8yre.\n\nSlik ser den kvartalsvise AKU-statistikken ut fra oktober 2013 og frem til f\u00f8rste kvartal i dag:\n\nDa regjeringen Solberg overtok var ledigheten if\u00f8lge AKU-statistikken p\u00e5 3,5 prosent. Det siste publiserte ledighetstallet var for april 2017 og viste en ledighet 4,6 prosent - alts\u00e5 h\u00f8yere enn gjennomsnittet for kvartalet. Ledigheten var h\u00f8yest i tredje kvartal 2016, med 4,9 prosent. Det er alts\u00e5 nedgangen det siste halv\u00e5ret H\u00f8yre \u00f8nsket \u00e5 fremheve som en positiv utvikling i reklamen. Neste ledighetsstatistikk fra SSB publiseres 27. juli.\n\nStatistikken fra NAV ser slik ut:\n\nN\u00e5r regjeringen Solberg overtok i oktober 2013, hadde NAV en registrert ledighet p\u00e5 2,5 prosent. Siste tall fra NAV for juni 2017 viser en ledighet p\u00e5 2,6 prosent. Disse tallene er ikke sesongjustert.\n\nBegge statistikkene viser at ledigheten er p\u00e5 et h\u00f8yere niv\u00e5 i dag enn da regjeringen Solberg overtok.\n\nVeksten i norsk \u00f8konomi var ogs\u00e5 bedre f\u00f8r oljeprisfallet og den p\u00e5f\u00f8lgende krisen. I 2013, da regjeringskontorene byttet hender, var veksten i brutto nasjonalprodukt for fastlands-Norge p\u00e5 2,3 prosent. I fjor endte den p\u00e5 0,9 prosent.\n\nI Revidert nasjonalbudsjett for 2017 ansl\u00e5r regjeringen imidlertid en bedre vekst enn i fjor, som da budsjettet ble offentliggjort ble ansl\u00e5tt til 0,8 prosent (oppjustert til 0,9 prosent av SSB 16. mai):\n\nAlts\u00e5 stemmer det med de positive prognosene H\u00f8yre \u00f8nsket \u00e5 formidle i sin radioreklame, men ikke med det etterlatte inntrykket n\u00e5r en h\u00f8rer den. Dette innr\u00f8mmer ogs\u00e5 partiledelsen.", "lang": "no"}