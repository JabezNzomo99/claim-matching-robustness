{"title": "Di Maio non \u00e8 andato al G20, ma non \u00e8 stato il solo", "subtitle": "", "author": "pagellapolitica.it", "date": null, "vclaim_id": "vclaim-id-28018", "url": "https://pagellapolitica.it/dichiarazioni/8460/di-maio-non-e-andato-al-g20-ma-non-e-stato-il-solo", "vclaim": "\u00abC\u2019erano tre questioni importanti in Italia: il Mes, il Consiglio dei ministri sullo stato di emergenza e dovevamo rendere omaggio alle vittime del maltempo. Al G20, inoltre, mancavano Mike Pompeo e i miei omologhi inglesi e francesi\u00bb.\n\nDi Maio ha detto che non era presente a causa di \u00abtre questioni importanti in Italia: il Mes, il Consiglio dei ministri sullo stato di emergenza\u00bb e \u00abl\u2019omaggio alle vittime del maltempo\u00bb. Ha poi aggiunto che tra gli altri ministri assenti c\u2019erano anche il segretario di Stato americano Mike Pompeo e i ministri degli Esteri di Regno Unito e Francia.\n\nMa \u00e8 davvero cos\u00ec? Abbiamo verificato attenendoci ai fatti \u2013 senza entrare nel merito della scelta di non partecipare fatta dal ministro \u2013 e Di Maio dice la verit\u00e0.\n\nIl G20, come riporta il sito del Ministero degli Esteri, \u00e8 \u00abun gruppo informale internazionale\u00bb che riunisce al suo interno 19 Paesi pi\u00f9 rappresentanti dell\u2019Unione europea. Gli incontri veri e propri sono annuali, ma ci sono altri meeting che si svolgono pi\u00f9 o meno regolarmente, tra cui quello dei ministri degli Affari Esteri.\n\nQuesto specifico incontro quest\u2019anno si \u00e8 svolto a Nagoya, capoluogo della prefettura giapponese di Aichi, il 22 e il 23 novembre. Il ministro Di Maio ha deciso di non presenziare personalmente all\u2019incontro e di delegare la viceministra Emanuela Del Re (M5s).\n\nPer quanto riguarda il maltempo, il 21 novembre 2019 alle ore 20 si \u00e8 tenuto un Consiglio dei Ministri, in cui si \u00e8 discusso, tra le altre cose, di concedere (o estendere) lo stato di emergenza meteorologica ad alcune regioni italiane. La questione, nello specifico, non \u00e8 per\u00f2 di competenza del ministro degli Esteri, che probabilmente ha voluto partecipare all'incontro pi\u00f9 che altro in quanto capo politico del M5s. Nei giorni del G20, Di Maio ha inoltre visitato, come da lui sostenuto, alcuni comuni siciliani colpiti dal maltempo.\n\nPer quanto riguarda invece la questione legata alla riforma del Mes (Meccanismo europeo di stabilit\u00e0), durante il G20 non erano previsti appuntamenti istituzionali o dibattiti parlamentari in proposito. \u00c8 vero per\u00f2 che il 22 novembre, quando era in corso il G20, si \u00e8 tenuto un vertice di maggioranza \u2013 fortemente voluto proprio dal M5s \u2013 per parlare della riforma del Mes, finita al centro della polemica politica. Un appuntamento a cui Di Maio, capo politico del Movimento, ha preso parte.\n\nPer quanto riguarda la Francia, il Ministero per l\u2019Europa e gli Affari Esteri aveva comunicato, in occasione del G20, di aver inviato come rappresentante del Paese il viceministro Jean-Baptiste Lemoyne. Il ministro Jean-Yves Le Drian non era quindi presente.\n\nIl ministro degli Esteri Luigi Di Maio ha giustificato la sua assenza al G20 giapponese dicendo che c\u2019erano \u00abquestioni importanti in Italia\u00bb e che anche i suoi colleghi statunitensi, britannici e francesi avevano preso la stessa decisione.\n\nPer quanto riguarda gli impegni del ministro, \u00e8 vero che durante i giorni dell\u2019evento ha partecipato a un Consiglio dei Ministri sull\u2019emergenza maltempo ed \u00e8 stato in visita in alcuni comuni siciliani colpiti dalle piogge. Per quanto riguarda la riforma del Mes, pur non essendoci impegni istituzionali in materia, \u00e8 vero che Di Maio ha presenziato a un vertice di maggioranza sul tema, fortemente voluto dal M5s.\n\nPer quanto riguarda il discorso delle assenza, come correttamente sostenuto da Di Maio, in Giappone non c\u2019erano anche il segretario di Stato degli Stati Uniti Mike Pompeo e i ministri degli Esteri di Regno Unito e Francia. La scelta in ultima analisi \u00e8 stata sua, ma per giustificarsi Di Maio cita dati corretti e si merita un \u201cVero\u201d.", "lang": "it"}