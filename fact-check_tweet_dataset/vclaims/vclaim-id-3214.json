{"title": "L'Italia ha davvero i medici e gli infermieri pi\u00f9 anziani d'Europa?", "subtitle": "Abbiamo verificato le dichiarazioni di Roberto Speranza, esponente di Liberi e uguali, sull'et\u00e0 degli operatori della sanit\u00e0", "author": "www.agi.it", "date": "2018-02-27T06:37+0100", "vclaim_id": "vclaim-id-3214", "url": "https://www.agi.it/fact-checking/eta_medici_infermieri-3556493/news/2018-02-27/", "vclaim": "Durante un comizio elettorale a Firenze dello scorso 25 febbraio, l\u2019esponente di Liberi e Uguali Roberto Speranza ha dichiarato (min -10.40): \u201cNoi abbiamo i medici e gli infermieri pi\u00f9 anziani d\u2019Europa [\u2026] In Italia il 49% dei medici ha pi\u00f9 di 55 anni. Per farvi un esempio in Gran Bretagna solo il 14% dei medici ha pi\u00f9 di 55 anni. E poi, nei prossimi 5 anni andranno in pensione circa 45 mila medici\u201d.\n\nI dati fanno riferimento al 2015 e sono relativi al solo personale medico, non a quello infermieristico.\n\nSu questa seconda categoria, Eurostat ha diffuso un rapporto statistico \u2013 sempre relativo al 2015 \u2013 che per\u00f2 non contiene dati sulla loro et\u00e0. Possiamo allora riportare le parole del dicembre 2015 della presidente della Federazione nazionale collegi infermieri professionali, assistenti sanitari, vigilatrici d'infanzia (IPASVI), Barbarba Mangiacavalli, secondo cui \u201cl\u2019et\u00e0 media degli infermieri cresce di 6 mesi all\u2019anno, e oggi \u00e8 attestata sui 49 anni\u201d.\n\nPer un confronto, seppur non esaustivo, possiamo consultare lo studio dell\u2019International Council of Nurses Workforce Forum su 10 Paesi (di cui 5 europei) secondo cui nel 2015 l\u2019et\u00e0 media degli infermieri era di 45 anni in Danimarca, 41,9 anni in Finlandia, 46 in Islanda, 44 in Irlanda e 45 in Svezia. Il dato italiano \u00e8 in effetti pi\u00f9 alto di quelli qui elencati.\n\nIl problema dell\u2019invecchiamento del personale infermieristico non \u00e8 tuttavia solo italiano. Nella pubblicazione Ocse Health at a Glance 2017 si legge: \u201cCi sono crescenti preoccupazioni in diversi Paesi dell\u2019Ocse circa una possibile carenza futura di infermieri, considerati da un lato la crescente domanda di infermieri nel contesto di una popolazione che invecchia e dall\u2019altro il pensionamento dell\u2019attuale generazione di \u2018baby boomers\u2019 infermieri\u201d.\n\n\u00c8 vero, come afferma l\u2019esponente di LeU, che l\u2019Italia sia il Paese col personale medico pi\u00f9 anziano d\u2019Europa. Ha pi\u00f9 di 55 anni ben il 53% del totale (non il 49% come affermato da Speranza). I medici over-55 sono infatti oltre 124 mila su un totale di 233 mila.\n\nSiamo l\u2019unico Paese dell\u2019Unione che ha pi\u00f9 del 50% di medici over-55. In Germania, Francia, Belgio, Lussemburgo, Ungheria, Cipro, Lettonia, Estonia e Bulgaria il dato oscilla tra il 41% e il 47%.\n\nLa cosa non sarebbe di per s\u00e9 un problema, ma secondo Fimmg e Anaao le uscite stimate per effetto dei pensionamenti non saranno comunque bilanciate dalle nuove assunzioni. Ad esempio, per i medici di base le borse per il corso di formazione in medicina generale messe a disposizione sono oggi circa 1.100 all\u2019anno e se il numero rimarr\u00e0 costante, secondo la Fimmg, ad essere 'rimpiazzati', al 2028, saranno non pi\u00f9 di 11 mila medici di base, mantenendo un saldo in negativo a quella data di oltre 22 mila unit\u00e0.\n\nRoberto Speranza ha ragione sul fatto che l\u2019Italia abbia i medici pi\u00f9 anziani d\u2019Europa. Non abbiamo dati aggregati per verificare se lo stesso valga per gli infermieri, ma di sicuro anche per loro il problema dell\u2019invecchiamento della forza lavoro si pone. Leggermente imprecise le percentuali che cita l\u2019esponente di LeU: 53% e non 49% di medici over 55 in Italia, e 16% e non 14% nel Regno Unito.", "lang": "it"}