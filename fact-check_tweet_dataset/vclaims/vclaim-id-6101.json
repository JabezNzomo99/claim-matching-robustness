{"title": "Il virus chikungunya ha conseguenze sulla salute generale delle persone o no?", "subtitle": "Affermare come fa il ministro Lorenzin che la malattia\u00a0\u201cnon ha conseguenze sulla salute complessiva del paziente\u201d \u00e8 impreciso", "author": "www.agi.it", "date": null, "vclaim_id": "vclaim-id-6101", "url": "https://www.agi.it/fact-checking/lorenzin_chikungunya_zanzara_allarme_pericolo-2172758/news/2017-09-21/", "vclaim": "La chikungunya \u00e8 una malattia virale, caratterizzata da febbre e forti dolori soprattutto articolari, che viene trasmessa all\u2019uomo da zanzare infette. Il nome viene dallo swahili, e letteralmente significa \u201cci\u00f2 che curva\u201d o \u201ccontorce\u201d.\n\nLe fonti medico-scientifiche pi\u00f9 affidabili \u2013 quali l\u2019Organizzazione mondiale della sanit\u00e0 (Oms), l\u2019Istituto superiore di sanit\u00e0 italiano (Iss) e il Centro europeo per la prevenzione e il controllo delle malattie (Ecdc) \u2013 considerano la chikungunya non letale. Solo in rarissimi casi pu\u00f2 essere una concausa di morte, specialmente in pazienti anziani e affetti da altre patologie.\n\nSempre secondo Oms, Iss ed Ecdc \u00e8 innanzitutto possibile che la chikungunya impieghi pi\u00f9 tempo a scomparire. Nel 30-40% dei casi alla fase acuta segue una fase cronica. Possono servire magari settimane e, raramente, anni per una completa guarigione. \u00c8 anche possibile, in una minoranza di casi, che le conseguenze della malattia non scompaiano mai del tutto.\n\nAffermare come fa il ministro Lorenzin che la chikungunya \u201cnon ha conseguenze sulla salute complessiva del paziente\u201d \u00e8 impreciso. Pi\u00f9 corretto sarebbe dire che \u201cnella maggior parte dei casi\u201d non ci sono conseguenze, ma non si pu\u00f2 ignorare quella minoranza di casi in cui invece le conseguenze ci sono.\n\nNel complesso questi rischi sono possibili anche contraendo altri virus, ritenuti comunemente innocui come ad esempio quelli influenzali, e dunque \u00e8 vero che non ci sia motivo di allarme. Ma la loro esistenza impedisce di considerare del tutto corretta l\u2019affermazione di Lorenzin, che esclude categoricamente conseguenze sulla salute.", "lang": "it"}