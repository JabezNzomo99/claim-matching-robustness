{"title": "Quante sono le persone sotto scorta in Italia?", "subtitle": "Secondo Salvini, quasi 600. Abbiamo verificato", "author": "www.agi.it", "date": "2018-06-23T07:20+0200", "vclaim_id": "vclaim-id-4232", "url": "https://www.agi.it/fact-checking/persone_sotto_scorta_italia-4059868/news/2018-06-23/", "vclaim": "Il 21 giugno, il ministro dell\u2019Interno Matteo Salvini, a margine di una visita a una villa confiscata a esponenti della famiglia Casamonica a Roma, ha annunciato la volont\u00e0 del governo di \u201crivedere\u201d i servizi di scorta e vigilanza in Italia, che secondo il vicepresidente del Consiglio sono \u201cquasi 600 e occupano circa duemila forze dell\u2019ordine\u201d, numeri che \u201cnon hanno uguali in altri Paesi europei\u201d.\n\nIn questi giorni, si \u00e8 tornati a parlare del tema dopo che Salvini si \u00e8 scontrato con lo scrittore Roberto Saviano, che vive sotto scorta dal 13 ottobre 2006. \u201cSaranno le istituzioni competenti a valutare se corra qualche rischio, perch\u00e9 mi pare che passi molto tempo all'estero\u201d, aveva detto il 21 giugno il segretario della Lega.\n\nL\u2019ufficio centrale \u2013 la cui direzione \u00e8 affidata a un prefetto o a un dirigente generale della pubblica sicurezza \u2013 \u00e8 suddiviso a sua volta in quattro uffici: ufficio analisi; ufficio servizi di protezione e vigilanza; ufficio formazione e aggiornamento del personale; ufficio per l\u2019efficienza dei mezzi e degli strumenti speciali. La prima di queste sezioni \u2013 su indicazione delle forze dell\u2019ordine \u2013 analizza tutte le informazioni relative a \u201csituazioni personali a rischio\u201d.\n\nIn quasi met\u00e0 dei casi si tratta di magistrati (267 soggetti coinvolti), seguono gli esponenti politici nazionali e locali (74); imprenditori e dirigenti d\u2019impresa (36); e dirigenti ministeriali e della pubblica amministrazione (33).\n\nI dati pi\u00f9 recenti ci dicono anche come sono suddivisi i soggetti in base ai quattro livelli di rischio a cui sono assegnati i beneficiari dei servizi di vigilanza. Nel 2016, oltre il 45 per cento dei soggetti era sotto protezione per il livello di rischio 3 \u2013 quello che assegna un\u2019auto blindata con due agenti \u2013 mentre il 40 per cento aveva la scorta per il livello di rischio 4, con un\u2019auto non blindata e due agenti. I servizi per il livello massimo di rischio \u2013 che prevede l\u2019assegnazione di tre autoblindate con tre agenti \u2013 sono stati garantiti solo a 20 persone (il 3 per cento sul totale).\n\nMa quante forze dell\u2019ordine sono impiegate per proteggere quasi 600 persone? A livello operativo, i servizi di protezione e vigilanza sono assicurati da agenti specializzati della polizia di Stato, dei Carabinieri e dalla Guardia di finanza. Compiti di scorta limitati possono essere assegnati anche alla polizia penitenziaria e alla guardia forestale.\n\nI dati pi\u00f9 aggiornati del \u201cPunto di situazione\u201d dell\u2019Ucis mostrano che nel 2016 \u201cl\u2019attuazione del dispositivo tutorio\u201d \u00e8 stato assicurato da 2.070 agenti delle forze dell\u2019ordine. In quell\u2019anno, oltre il 58 per cento dei provvedimenti di tutela \u00e8 stato attivato per motivazioni connesse alla criminalit\u00e0 organizzata; quasi il 40 per cento per fatti connessi al terrorismo e circa il 2 per cento per \u201caltre cause\u201d.\n\nSe le cifre citate da Salvini sono in linea con quelle ufficiali, discorso diverso vale per il confronto con l\u2019Europa. \u00c8 infatti difficile stabilire con certezza se l\u2019Italia detenga il record europeo per soggetti sotto una qualche forma di protezione. Il ministero dell\u2019Interno ci ha confermato che non esiste un rapporto specifico su questo tema.\n\nIl ministro dell\u2019Interno Salvini ha ragione \u2013 stando ai dati del 2016 \u2013 quando dice che in Italia i soggetti che usufruiscono dei servizi dell\u2019Ucis sono quasi 600 (nel 2016, 574) e che sono impiegate circa 2 mila forze dell\u2019ordine (nel 2016, 2.077). Non \u00e8 possibile per\u00f2 stabilire con certezza se questo sia un record europeo.", "lang": "it"}