{"title": "Nei, HPV-vaksinen \u00f8delegger ikke eggstokkene", "subtitle": "En rekke omfattende studier tilsier at HPV-vaksiner er trygge.", "author": "www.faktisk.no", "date": null, "vclaim_id": "vclaim-id-62544", "url": "https://www.faktisk.no/faktasjekker/1K9/nei-hpv-vaksinen-odelegger-ikke-eggstokkene", "vclaim": "En sju \u00e5r gammel tekst om HPV-vaksinen Gardasil spres for tiden i sosiale medier i Norge. If\u00f8lge teksten, som er skrevet p\u00e5 dansk, \u00f8delegger vaksinen eggstokkene, og den kan ogs\u00e5 f\u00f8re til sterilitet.\n\nDet var nettstedet HPV Vaccine Info som la ut teksten om HPV-vaksinen i 2013, men den har nylig blitt delt i sosiale medier igjen. P\u00e5 nettsiden er det ikke oppgitt noen forfatter, og under overskriften \u00abOm os\u00bb st\u00e5r det at den er drevet av \u00abpasjonerte skribenter\u00bb.\n\nP\u00e5standen om at Gardasil kan f\u00f8re til sterilitet er ikke riktig. Flere omfattende forskningsgjennomganger konkluderer med at det ikke finnes noen sammenheng, og kildene HPV Vaccine Info viser til, kan ikke brukes til \u00e5 etablere at HPV-vaksiner kan skade eggstokkene.\n\nFaktisk.no har tidligere sett p\u00e5 en p\u00e5stand om at HPV-vaksinen Gardasil kan \u00f8ke risikoen for kreft:\n\nHPV-vaksinene beskytter mot humant papillomavirus (HPV). Det finnes over 200 forskjellige typer av dette viruset, som hovedsakelig smitter ved seksuell omgang. Det er vanlig \u00e5 bli smittet av viruset i l\u00f8pet av livet.\n\nNoen HPV\u2013typer kan gi kj\u00f8nnsvorter, mens andre kan f\u00f8re til celleforandringer, som i sin tur \u00f8ker risikoen for livmorhalskreft, if\u00f8lge Kreftforeningen.\n\nTall fra Kreftregisteret, som Faktisk.no har omtalt tidligere, viser at HPV\u2013infeksjoner hvert \u00e5r f\u00f8rer til at:\n\u2022 Rundt 5000 kvinner f\u00e5r alvorlige celleforandringer og m\u00e5 fjerne en del av livmorhalsen. Det \u00f8ker risikoen for tidlig f\u00f8dsel og senabort.\n\u2022 Det utvikles rundt 300 tilfeller av andre kreftformer hos b\u00e5de menn og kvinner.\n\nI 2017 ble HPV\u2013vaksinen Gardasil byttet ut med Cervarix i Norge. Det betyr at p\u00e5standen fra HPV Vaccine Info ikke lenger handler om vaksinen som brukes her til lands.\n\nCervarix beskytter mot de to HPV-virusene som for\u00e5rsaker 70 prosent av alle tilfeller av livmorhalskreft. I tillegg kan vaksinen gi betydelig beskyttelse mot noen andre HPV-typer.\n\nSom alle andre vaksiner, kan Cervarix gi bivirkninger. De vanligste bivirkningene av Cervarix er kortvarige plager som \u00f8mhet, r\u00f8dhet og hevelse der vaksinen ble satt, hodepine, tr\u00f8tthet og muskelplager, if\u00f8lge Folkehelseinstituttet (FHI) .\n\nI 2018 var 88 prosent av alle 16 \u00e5r gamle jenter i Norge vaksinert mot HPV, viser tall fra FHI. Det var en \u00f8kning fra 67 prosent i 2013.\n\nHPV Vaccine Info p\u00e5st\u00e5r at HPV-vaksinen kan f\u00f8re til sterilitet ved at eggstokkene blir \u00f8delagt.\n\nFaktisk.no har spurt Sveinung Wergeland S\u00f8rbye, som er overlege ved avdeling for klinisk patologi ved Universitetssykehuset i Nord-Norge (UNN), om det er noe hold i denne p\u00e5standen:\n\n\u2013 Det er bare t\u00f8ys og tull, svarer S\u00f8rbye i en e-post til Faktisk.no.\n\n\u2013 Det er n\u00e5 over 200 millioner jenter eller kvinner som har f\u00e5tt HPV-vaksine siden 2002. Vi har over 14 \u00e5rs oppf\u00f8lgningsdata p\u00e5 HPV-vaksinen uten at det er sett langtidsbivirkninger eller redusert effekt av vaksinen.\n\nHPV Vaccine Info gj\u00f8r det ikke helt klart hvordan HPV-vaksinen skal f\u00f8re til sterilitet. S\u00f8rbye forklarer at dette er en vanlig p\u00e5stand i milj\u00f8er som er kritiske til vaksiner, og at det dreier seg om en tilstand som kalles \u00abPrematur ovarial svikt\u00bb (POF):\n\n\u2013 P\u00e5standen er at eggstokkene til unge jenter ikke vil utvikle seg dersom de tar HPV-vaksinen og dermed ikke kan f\u00e5 barn som voksne. Ovariesvikt betyr at eggstokkene slutter \u00e5 fungere. Ten\u00e5ringsjentene kommer da i overgangsalder og blir sterile, skriver S\u00f8rbye, og fortsetter:\n\n\u2013 Dette er imidlertid ikke en bivirkning av HPV-vaksinen.\n\u2022 En nylig studie ble gjennomf\u00f8rt av Cochrane i 2019. Studien oppsummerte 20 randomiserte kontrollfors\u00f8k med til sammen 31 940 deltakere. Denne studien fant ingen klare skadevirkninger av HPV-vaksiner.\n\u2022 En studie av over 997 585 jenter fra Sverige og Danmark, hvorav 296 826 fikk HPV-vaksine, fant ingen indikasjon p\u00e5 at vaksinene har alvorlige bivirkninger.\n\u2022 The American College of Obstetricians and Gynecologists, en forening for barneleger og gynekologer, skriver p\u00e5 sine nettsider at det har blitt gitt over 60 millioner doser HPV-vaksine i USA, uten at noen alvorlige bivirkninger er registrert. De viser til en gjennomgang fra Center for Disease Control and Prevention, som er det amerikanske folkehelseinstituttet.\n\u2022 If\u00f8lge Cancer.org har det blitt gitt minst 270 millioner doser HPV-vaksine p\u00e5 verdensbasis, uten at det har blitt funnet alvorlige bivirkninger.\n\u2022 I 2019 s\u00e5 ogs\u00e5 Global Advisory Committee on Vaccine Safety, som er en del av Verdens helseorganisasjon (WHO), p\u00e5 sp\u00f8rsm\u00e5let om HPV-vaksiner f\u00f8rer til sterilitet. De konkluderte med at det tilgjengelige datamaterialet ikke ga noen indikasjon p\u00e5 at dette er tilfelle.\n\u2022 Det Europeiske legemiddelbyr\u00e5et (EMA) har ogs\u00e5 gjennomg\u00e5tt det vitenskapelige grunnlaget for p\u00e5standen om at det finnes en sammenheng mellom HPV-vaksiner og sterilitet.\n\u2022 EMA skrev at det per 1. juli 2016 ikke fantes noe vitenskapelig grunnlag som tilsa at det finnes noen kobling mellom sterilitet og HPV-vaksiner, til tross for at 160 studier av vaksinenes virkninger har blitt gjennomf\u00f8rt. Dette gjelder b\u00e5de for vaksinen Cervarix og for Gardasil.\n\u2022 Ogs\u00e5 Folkehelseinstituttet (FHI) nevner p\u00e5standen om at HPV-vaksinen kan f\u00f8re til sterilitet p\u00e5 sine nettsider. Der viser de til EMAs gjennomgang, som alts\u00e5 konkluderer med at det ikke finnes vitenskapelig st\u00f8tte for at HPV-vaksiner f\u00f8rer til sterilitet.\n\nEn rekke omfattende unders\u00f8kelser kommer alts\u00e5 til samme konklusjon: HPV-vaksinen f\u00f8rer ikke til sterilitet eller POF. Unders\u00f8kelsene finner heller ikke andre alvorlige bivirkninger.\n\nNettstedet HPV Vaccine Info viser til to studier p\u00e5 HPV-vaksinen. Den ene viser angivelig at tilsetningsstoffet polysorbat 80 kan f\u00f8re til POF. HPV-vaksinen Gardasil inneholder noen f\u00e5 milligram adjuvans, som inneholder dette stoffet.\n\nStudien det er snakk om er en del av forskningsmaterialet som ble gjennomg\u00e5tt av EMA og WHO. Vaksinegruppen til WHO skriver f\u00f8lgende om denne studien:\n\nEnkelt forklart betyr dette at studien HPV Vaccine Info viser til, bare viser at noen personer har f\u00e5tt problemer med eggstokkene p\u00e5 et tidspunkt som kom etter at de hadde tatt vaksinen. Ingen \u00e5rsakssammenheng er p\u00e5vist eller sannsynliggjort.\n\nStudien HPV Vaccine Info trekker frem har ogs\u00e5 blitt gjennomg\u00e5tt av David Gorski, som skriver p\u00e5 bloggen Science Based Medicine.\n\nDenne gjennomgangen gir uttrykk for klare, kritiske holdninger til forfatterne bak studien, men innholdet stemmer overens med WHOs konklusjon. Gorski p\u00e5peker blant annet at det i flere av sykdomshistoriene som omtales i studien har g\u00e5tt s\u00e5 lang tid mellom at jentene fikk vaksiner og at de fikk POF at det ikke er mulig \u00e5 etablere en kobling mellom HPV og denne sykdomstilstanden.\n\nI tillegg skriver Gorski at det ikke er overraskende at det finnes noen jenter som blir rammet av POF blant dem som har f\u00e5tt HPV-vaksine. Det skyldes rett og slett at det er sv\u00e6rt mange som har f\u00e5tt en slik vaksine, slik at man m\u00e5 forvente at det vil finnes noen tilfeller av POF, akkurat som det er noen tilfeller av dette i befolkningen for \u00f8vrig.\n\nDen andre studien HPV Vaccine Info viser til, handler om at en dose av stoffet polysorbat 80 skal ha gjort rotter sterile.\n\nNettstedet viser til en studie fra 1993 som omtaler et fors\u00f8k der rotter fikk 0,1 mg polysorbat 80 mellom 4 og 7 dager etter f\u00f8dselen. Rottene fikk blant annet skader p\u00e5 eggstokkene.\n\nF\u00f8dselsvekten til en norsk rotte er p\u00e5 mellom 5 og 7 gram, mens et anslag for middelvekten for jenter mellom 11 og 12 \u00e5r, som er tidspunktet da HPV-vaksinen blir gitt, er mellom 35 og 39 kg. Hvis en jente skal f\u00e5 i seg en tilsvarende dose polysorbat 80 som rottene i fors\u00f8ket, m\u00e5 dosen v\u00e6re flere tusen ganger st\u00f8rre enn dosen i Gardasil, som ikke kan v\u00e6re p\u00e5 mer enn 0,5 mg.\n\nDet er gir derfor ikke mening \u00e5 sammenligne mengden polysorbat 80 rottene fikk i fors\u00f8ket fra 1993 med dosen de som f\u00e5r HPV-vaksinen f\u00e5r i seg, noe ogs\u00e5 den norske bloggeren Gunnar Tjomlid p\u00e5pekte i 2013.\n\u2022 En rekke store studier tyder p\u00e5 at HPV-vaksinene er trygge.\n\u2022 Forskningsgjennomganger fra WHO, EMA og Cochrane har kommet til at HPV-vaksinene ikke for\u00e5rsaker sterilitet.\n\u2022 En studie som angivelig viser at stoffet polysorbat 80 kan for\u00e5rsake sterilitet, har klare mangler. Den er dessuten skrevet av kjente vaksinekritikere.\n\nAlts\u00e5 er det helt feil at HPV-vaksinen \u00f8delegger eggstokkene og f\u00f8rer til sterilitet.", "lang": "no"}