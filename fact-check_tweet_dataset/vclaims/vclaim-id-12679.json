{"title": "Salvini ha fatto assumere \u00abcentinaia\u00bb di persone nell\u2019agenzia per i beni confiscati?", "subtitle": "", "author": "pagellapolitica.it", "date": null, "vclaim_id": "vclaim-id-12679", "url": "https://pagellapolitica.it/dichiarazioni/8141/salvini-ha-fatto-assumere-centinaia-di-persone-nellagenzia-per-i-beni-confiscati", "vclaim": "\u00abAttualmente noi gestiamo, e dico noi da ministro dell'Interno, circa 15 mila beni [confiscati alle mafie n.d.r] [\u2026] L'agenzia dei beni confiscati alla mafia [...] non aveva neanche 100 persone a gestire un patrimonio di sequestri e confische di miliardi di euro. Adesso ne abbiamo assunte alcune centinaia\u00bb. (min. 5'03\")\n\nL\u2019Agenzia nazionale per l\u2019amministrazione e la destinazione dei beni sequestrati e confiscati alla criminalit\u00e0 organizzata (Anbsc) \u00e8 stata istituita nel 2010 e opera sotto la supervisione del Ministero dell\u2019Interno. Il suo scopo principale, spiega il sito, \u00ab\u00e8 quello di provvedere all'amministrazione e alla destinazione dei beni sequestrati e confiscati alle mafie\u00bb.\n\nQuando non sono mantenuti nel patrimonio dello Stato, i beni immobili definitivamente confiscati \u2013 come case, strutture, fabbricati e terreni \u2013 sono solitamente destinati agli enti locali. Questi, a loro volta, possono assegnarli in concessione a enti e associazioni senza scopo di lucro, per le stesse finalit\u00e0.\n\nAl 14 novembre 2018, gli immobili e le aziende gestite dall\u2019Agenzia sono rispettivamente 17.519 e 3.032, contro i 14.874 immobili e le 940 aziende gi\u00e0 destinate a enti pubblici o privati. A queste cifre si aggiungono poi 5.191 immobili confiscati in maniera non definitiva. [1]\n\nSalvini ha parlato di un patrimonio di \u00abmiliardi\u00bb di euro. Non \u00e8 semplice stabilire quale sia il valore di questi beni confiscati e gestiti dallo Stato. In un report del 2016, la Corte dei Conti ha sottolineato che l\u2019Anbsc non si era ancora dotata di un database per raccogliere i valori di immobili e aziende confiscati. A marzo 2017, l\u2019Agenzia stessa affermava che il censimento dei beni era ancora in corso di svolgimento.\n\nUn\u2019altra stima riguarda invece il valore dei beni confiscati al momento del sequestro, che sono forniti dalla Direzione investigativa antimafia (Dia). Sulla base di queste cifre, la Corte dei Conti ha calcolato che i beni confiscati tra il 2009 e il 2015 valevano in totale circa 5,3 miliardi di euro.\n\nSecondo l\u2019ultima relazione pubblicata dall'Anbsc, al 31 dicembre 2017 le unit\u00e0 di personale erano 97, divise tra le 30 della dotazione organica \u2013 composta da cinque dirigenti e 25 funzionari \u2013 e le restanti 67 della struttura mobile (personale militare e civile appartenenti ad altre amministrazioni).\n\nLa prima \u00e8 che l\u2019aumento del personale, in concreto, non \u00e8 ancora avvenuto. Come ci ha confermato l'agenzia da noi contattata, il regolamento \u00e8 entrato in vigore a fine ottobre e ancora non \u00e8 stato avviato l\u2019iter per procedere con le nuove assunzioni. Sono stati insomma stabiliti i presupposti per il potenziamento della dotazione organica, ma questa deve ancora avvenire.\n\nIn secondo luogo, questo incremento non \u00e8 stata un\u2019iniziativa avviata dall\u2019attuale governo. L\u2019ampliamento del personale infatti era gi\u00e0 stato previsto dallo scorso esecutivo e dall\u2019ex ministro dell'Interno Marco Minniti. A maggio 2018 il Consiglio dei ministri precedente aveva gi\u00e0 approvato in via preliminare il nuovo regolamento dell\u2019Anbsc e la riorganizzazione dell\u2019agenzia.\n\nIl ministro dell\u2019Interno Matteo Salvini ha detto che lo Stato gestisce circa 15 mila beni confiscati alla mafia, per un valore di diversi miliardi di euro. L'agenzia che se ne occupa, ha aggiunto il vicepresidente del Consiglio, aveva poco meno di 100 unit\u00e0, prima delle \u00abcentinaia\u00bb di nuove assunzioni volute dal governo.\n\nPer quanto riguarda il numero di beni gestiti dallo Stato, Salvini sbaglia per difetto: sono infatti 20.548 i beni gestiti dallo Stato tra aziende e immobili (25.739 se si contano anche quelli confiscati in maniera non definitiva), non \u00abcirca 15 mila\u00bb. Il ministro dell\u2019Interno ha invece ragione quando afferma che il valore di questi beni \u00e8 pari ad alcuni miliardi di euro, se si considerano le stime di un pochi anni fa della Corte dei Conti.\n\nInfine, Salvini ha ragione quando dice che il personale dell\u2019agenzia aveva un personale di poco inferiore alle cento unit\u00e0, ma \u00e8 impreciso sull\u2019aumento della sua dotazione organica. Il passaggio da 30 a 200 unit\u00e0 \u00e8 stato definito grazie al nuovo regolamento, ma deve ancora essere implementato. Inoltre, queste assunzioni \u2013 di cui Salvini sembra prendersi il merito \u2013 erano gi\u00e0 state approvate in via preliminare dal precedente governo.", "lang": "it"}