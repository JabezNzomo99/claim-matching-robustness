{"title": "Cittadini stranieri: percezione e realt\u00e0", "subtitle": "", "author": "pagellapolitica.it", "date": null, "vclaim_id": "vclaim-id-4432", "url": "https://pagellapolitica.it/dichiarazioni/8067/cittadini-stranieri-percezione-e-realta", "vclaim": "\"L'Italia \u00e8, tra i grandi Paesi europei, quello con la presenza pi\u00f9 bassa di cittadini stranieri, circa l'8%, ma la percezione \u00e8 che siano il 40%. Di sicuro la realt\u00e0 \u00e8 pi\u00f9 importante della percezione, ma bisogna tenerne conto\" (min. 1.40)\n\nIn alcune dichiarazioni alla stampa rese a margine della presentazione di un libro a Roma, l\u2019ex presidente del Consiglio ed esponente di Liberi e Uguali Massimo D\u2019Alema, ha sostenuto che l\u2019Italia sia, tra i grandi Paesi europei, quello con la minor presenza di cittadini stranieri, ma con una percezione del fenomeno molto superiore al dato reale.\n\nIn base ai dati demografici Eurostat possiamo individuare i \u201cgrandi stati europei\u201d menzionati da D\u2019Alema come quelli col maggior numero di abitanti. I primi sei sono, in ordine e al primo gennaio 2017, Germania (82.521.653), Francia (66.989.083), Regno Unito (65.808.573), Italia (60.589.445), Spagna (46.528.024) e Polonia (37.972.964).\n\nIn termini assoluti, quello con il maggior numero di residenti stranieri \u00e8 la Germania, con oltre nove milioni (9.219.989 ). A seguire, ci sono il Regno Unito (6.071.093), l\u2019Italia (5.047.028), la Francia (4.638.556), la Spagna (4.419.621) e, a grande distanza, la Polonia (210.328).\n\nLa prima parte dell\u2019affermazione di D\u2019Alema \u00e8 dunque imprecisa, anche se di poco: la stima dell\u20198% \u00e8 corretta ma l\u2019Italia non \u00e8, \u201ctra i grandi Paesi europei, quello con la presenza pi\u00f9 bassa di cittadini stranieri\u201d. Anche escludendo la Polonia, la Francia ha infatti sia un numero che una percentuale di cittadini stranieri inferiore.\n\nIl tema era gi\u00e0 stato trattato alcuni anni fa. Nel 2014, un\u2019indagine realizzata da Ipsos Mori aveva messo in relazione la percezione dei cittadini rispetto alla composizione della propria popolazione e alle principali questioni sociali. Si parlava anche di immigrazione ed era emerso che, secondo gli italiani, la percentuale di cittadini immigrati era pari al 30%, quando invece si trattava del 7% circa.\n\nL\u2019affermazione di D\u2019Alema \u00e8 dunque imprecisa per almeno due elementi. Il primo \u00e8 che l'Italia non \u00e8, tra gli Stati europei pi\u00f9 popolosi, quello con la minor percentuale (e il minor numero) di stranieri presenti: la Francia infatti risulta averne di meno. Corretta invece la percentuale dell'8% di stranieri presenti indicata dall'ex presidente del Consiglio.\n\nIl secondo elemento impreciso riguarda la percezione da parte degli italiani della presenza straniera in Italia: \u00e8 vero che sia sovrastimata, ma secondo il recente rapporto Eurispes la percentuale del 40% indicata da D\u2019Alema \u00e8 troppo pessimista. Quella Eurispes e altre indagini segnalano piuttosto numeri intorno al 25-30 per cento. Nel complesso per D\u2019Alema dunque un \"N\u00ec\".", "lang": "it"}