{"title": "Nie, to projekt holenderskich artyst\u00f3w z 2017 roku", "subtitle": "Na \u015bwiecie ogromn\u0105 popularno\u015b\u0107 zdoby\u0142 film pokazuj\u0105cy osoby, kt\u00f3re maj\u0105 o\u015bwietlon\u0105 twarz w taki spos\u00f3b, \u017ce trudno je rozpozna\u0107. Wielu u\u017cytkownik\u00f3w, r\u00f3wnie\u017c z Polski, jest przekonanych, \u017ce wideo pochodzi z Hong Kongu. To jednak nieprawda. Film powsta\u0142 dwa lata temu w ramach projektu studenckiego w Holandii.", "author": "sprawdzam.afp.com", "date": "2019-10-08T10:21:10+02:00", "vclaim_id": "vclaim-id-48422", "url": "https://sprawdzam.afp.com/nie-projekt-holenderskich-artystow-z-2017-roku", "vclaim": "Nie, to projekt holenderskich artyst\u00f3w z 2017 roku\n\nNa \u015bwiecie ogromn\u0105 popularno\u015b\u0107 zdoby\u0142 film pokazuj\u0105cy osoby, kt\u00f3re maj\u0105 o\u015bwietlon\u0105 twarz w taki spos\u00f3b, \u017ce trudno je rozpozna\u0107. Wielu u\u017cytkownik\u00f3w, r\u00f3wnie\u017c z Polski, jest przekonanych, \u017ce wideo pochodzi z Hong Kongu. To jednak nieprawda. Film powsta\u0142 dwa lata temu w ramach projektu studenckiego w Holandii.\n\nOdk\u0105d Hongko\u0144czycy wyszli na ulice, by protestowa\u0107 w obronie swojej autonomii, min\u0119\u0142o ju\u017c kilka miesi\u0119cy. Formalnie Hong Kong, jako by\u0142a kolonia Wielkiej Brytanii, jest miastem demokratycznym, ale nadal zale\u017cnym od Chin.\n\nPierwsze protesty zacz\u0119\u0142y si\u0119 4 czerwca. Wyros\u0142y z obaw Hongko\u0144czyk\u00f3w przed zmian\u0105 prawa, kt\u00f3re mia\u0142o pozwala\u0107 na ekstradycj\u0119 podejrzanych o przest\u0119pstwa do Chin. Nowe przepisy podsyca\u0142y spo\u0142eczny niepok\u00f3j przed pr\u00f3b\u0105 ograniczania swob\u00f3d obywatelskich zagwarantowanych w ramach modelu - \u201ejeden kraj, dwa systemy\u201d. To umowa zawarta mi\u0119dzy Wielk\u0105 Brytani\u0105 a Chinami w 1984 r. Zaproponowano wtedy, \u017ce Hong Kong po przy\u0142\u0105czeniu do Chin w 1997 r., b\u0119dzie rozszerza\u0142 autonomi\u0119 przez co najmniej 50 lat.\n\nProtesty w Hong Kongu, w zale\u017cno\u015bci od stanowiska przyw\u00f3dc\u00f3w i Pekinu, zamiennie nasila\u0142y si\u0119 i uspokaja\u0142y. W po\u0142owie czerwca szefowa administracji Carrie Lam zawiesi\u0142a prace nad ustaw\u0105 i przeprosi\u0142a za brutalno\u015b\u0107 policji. Protesty jednak nie usta\u0142y.\n\nOstatecznie przerodzi\u0142y si\u0119 w ogromny ruch wzywaj\u0105cy w\u0142adze do zwi\u0119kszenia swob\u00f3d demokratycznych.\n\nWideo pojawi\u0142o si\u0119 na Twitterze na pocz\u0105tku pa\u017adziernika i ma ponad 200 tys. wy\u015bwietle\u0144. By\u0142o publikowane r\u00f3wnie\u017c na Youtubie i Reddicie. Trwa p\u00f3\u0142torej minuty i pokazuje ludzi, kt\u00f3rych rysy twarzy zmieniaj\u0105 si\u0119 w zale\u017cno\u015bci od o\u015bwietlenia.\n\nW Polsce, wideo zosta\u0142o opublikowane na Twitterze i Facebooku przez znanego muzyka Zbigniewa Ho\u0142dysa.\n\nW swojej publikacji napisa\u0142: \u201eW\u0142adze Hong Kongu wyda\u0142y zakaz zas\u0142aniania twarzy uczestnikom ulicznych protest\u00f3w. Oto natychmiast stworzony wynalazek chroni\u0105cy twarz przed identyfikacj\u0105: rzutnik zakrywaj\u0105cy twarz obrazem innej twarzy. Love it!\u201d.\n\nMuzyk opublikowa\u0142 wideo dzie\u0144 po tym, kiedy w\u0142adze Hong Kongu skorzysta\u0142y z wprowadzonych w czasach kolonialnych i nieu\u017cywanych od p\u00f3\u0142 wieku przepis\u00f3w o stanie kryzysowym i wyda\u0142y zakaz zakrywania twarzy. W ci\u0105gu czterech miesi\u0119cy trwania prostest\u00f3w, maski dla Hongko\u0144czyk\u00f3w, kt\u00f3rzy unikaj\u0105 rozpoznania przez policj\u0119, nabra\u0142y nowego znaczenia.\n\nJak pisze Jerome Taylor z AFP, odk\u0105d w 2003 r. wybuch\u0142a epidemia SARS (zesp\u00f3\u0142 ostrej ci\u0119\u017ckiej niewydolno\u015bci oddechowej), z powodu kt\u00f3rej ponad 300 os\u00f3b straci\u0142o \u017cycie, dla Hongko\u0144czyk\u00f3w zakrywanie twarzy jest powszechn\u0105 praktyk\u0105.\n\nAle policja mo\u017ce teraz zmusi\u0107 mieszka\u0144c\u00f3w do zdejmowania masek pod gro\u017ab\u0105 kary sze\u015bciu mi\u0119si\u0119cy wi\u0119zienia dla tych, kt\u00f3rzy odm\u00f3wi\u0105. Wyj\u0105tkiem s\u0105 osoby, kt\u00f3re nosz\u0105 maski z \u201euzasadnionych\u201d powod\u00f3w religijnych i zdrowotnych, a tak\u017ce dziennikarze, kt\u00f3rzy mog\u0105 zak\u0142ada\u0107 maski podczas wykonywania obowi\u0105zk\u00f3w zawodowych np. podczas relacjonowania ulicznych protest\u00f3w, na kt\u00f3rych policja rozpyla gaz \u0142zawi\u0105cy.\n\nTwierdzenie, \u017ce wideo pokazuje wynalazek chroni\u0105cy Hongko\u0144czyk\u00f3w przed rozpoznaniem jest fa\u0142szywe. Film tak naprawd\u0119 przedstawia projekt holenderskich student\u00f3w sprzed dw\u00f3ch lat. Jego pomys\u0142odawca zaprzecza jakimkolwiek zwi\u0105zkom z protestami w Hong Kongu.\n\nOdwrotne wyszukiwanie jednego z kadr\u00f3w filmu pozwoli\u0142o nam odnale\u017a\u0107 to samo wideo opublikowane 4 kwietnia 2017 r. przez u\u017cytkownika Jing-cai Liu. Jego tytu\u0142 to: \u201eWereable face projector\u201d, w t\u0142umaczeniu na j\u0119zyk polski: \u201eProjektor wymiennej twarzy\u201d.\n\nDalej mo\u017cna przeczyta\u0107, \u017ce projekt jest apolityczny i odsy\u0142a do strony internetowej: www.jingcailiu.com. \u201eProjektor zmienia twoj\u0105 twarz w ci\u0105gu kilku sekund. Ma\u0142y rzutnik tworzy obraz innej twarzy, a ty zyskujesz nowy wygl\u0105d\u201d.\n\nFragment wideo by\u0142 r\u00f3wnie\u017c publikowany w marcu 2017 r. przez wsp\u00f3\u0142pracownika projektu - Marcela Coufreura-Blaauwendraada. Pokazuje prace na temat ograniczania prywatno\u015bci, kt\u00f3re wsp\u00f3lnie stworzy\u0142 ze studentami designu Akademii Sztuk Pi\u0119knych w Utrechcie.\n\nMarcel Coufreur-Blaauwendraad skontaktowa\u0142 si\u0119 z nami i w imieniu tw\u00f3rc\u00f3w przes\u0142a\u0142 AFP o\u015bwiadczenie. Pisze w nim, \u017ce Jing-Cai Liu oraz inni cz\u0142onkowie projektu podkre\u015blaj\u0105, \u017ce ich praca w kontek\u015bcie protest\u00f3w w Hong Kongu nie ma z wydarzeniami nic wsp\u00f3lnego.\n\n - Chcemy jasno stwierdzi\u0107, \u017ce ta praca nie ma i nie mia\u0142a politycznych intencji. Jej tw\u00f3rcy nie s\u0105 zainteresowani wytwarzaniem tych produkt\u00f3w, a prawa autorskie wci\u0105\u017c pozostaj\u0105 w ich r\u0119kach - pisa\u0142 Coufreur-Blaauwendraad 8 pa\u017adziernika.\n\nO tym, \u017ce udost\u0119pniany w mediach spo\u0142eczno\u015bciowych film nie jest wzi\u0119ty z protest\u00f3w w Hong Kongu, pisa\u0142 r\u00f3wnie\u017c Associated Press oraz HoaxEye. W Polsce Konkret 24.", "lang": "pl"}