{"title": "No, la Germania per il coronavirus non mette 22 volte i soldi dell'Italia", "subtitle": "", "author": "pagellapolitica.it", "date": null, "vclaim_id": "vclaim-id-42408", "url": "https://pagellapolitica.it/dichiarazioni/8549/no-la-germania-per-il-coronavirus-non-mette-22-volte-i-soldi-dellitalia", "vclaim": "Quello a 550 miliardi di euro \u00e8 insomma un aumento di alcune decine di miliardi (che, secondo le dichiarazioni del ministro dell\u2019Economia tedesco Peter Altmaier, se sar\u00e0 necessario potrebbe non essere l\u2019ultimo) della quantit\u00e0 di soldi che le istituzioni finanziarie tedesche sono in grado di prestare alle imprese in caso di necessit\u00e0. Non sono insomma soldi gi\u00e0 destinati a sostenere aumenti della spesa pubblica, ad esempio per il servizio sanitario, ma \u201cgaranzie\u201d di liquidit\u00e0 che vengono date al tessuto economico tedesco.\n\nQuindi, differentemente dai 550 miliardi tedeschi, i 25 miliardi citati da Paragone non sono risorse che possono essere messe a garanzia delle imprese in caso di necessit\u00e0, ma sono risorse che vengono reperite con nuovo debito per aumentare i fondi a bilancio dello Stato. In particolare, queste risorse serviranno per potenziare il sistema sanitario e di protezione civile, per dare sostegno all\u2019occupazione, per dare sostegno al credito e per gli aiuti fiscali.\n\nIl ministro dell\u2019Economia Roberto Gualtieri, intervistato a su Rai 2 il 15 marzo, dunque alla vigilia del Consiglio dei ministri che ha approvato il \u201cCura Italia\u201d, aveva gi\u00e0 spiegato che la cifra che va paragonata con i 550 miliardi tedeschi non \u00e8 quella di 25 miliardi ma quella di \u00ab350 miliardi\u00bb.\n\nQuesti sono \u00abeffetti leva\u00bb, cio\u00e8, spiega Gualtieri \u00abcon le risorse aggiuntive che noi stanziamo per il Fondo di garanzia a sostegno di Cassa depositi e prestiti o dando una garanzia diretta al sistema bancario, noi consentiamo di sostenere circa 350 miliardi di finanziamenti, che \u00e8 una cifra grosso modo equivalente, in percentuale del Pil, a quella tedesca. Le modalit\u00e0 sono diverse (...) ma l\u2019effetto complessivo \u00e8 analogo\u00bb.\n\n\u00c8 vero che i 350 miliardi italiani siano grosso modo equivalenti - considerato il Pil dei due Paesi \u2013 ai 550 miliardi tedeschi: nel 2019 il Pil della Germania \u00e8 stato pari a 3.436 miliardi di euro e 550 miliardi sono circa il 16 per cento, quello dell\u2019Italia nello stesso anno \u00e8 stato pari a 1.788 miliardi di euro circa e 350 miliardi sono quasi il 20 per cento (il 19 per cento se prendiamo in considerazione 340 miliardi). Dunque, in proporzione, l\u2019Italia starebbe mobilitando addirittura pi\u00f9 risorse della Germania.\n\nLa cifra dei \u00ab350 miliardi\u00bb \u00e8 stata poi ribadita, il 16 marzo, dal presidente del Consiglio Giuseppe Conte, che nel corso della conferenza stampa successiva all\u2019adozione del decreto \u201cCura Italia\u201d ha dichiarato (min. 5.45): \u00abAttiviamo flussi per complessivi 350 miliardi: questa \u00e8 una manovra economica poderosa\u00bb.\n\nAbbiamo chiesto ad Andrea Terzi, professore di Economia alla Franklin University Switzerland di Lugano, se questa stima dei 350 miliardi sia realistica o meno. \u00abLa logica c'\u00e8: dalle dichiarazioni si deduce che ci saranno 25 miliardi di spesa, e 350 miliardi di finanziamenti resi possibili da nuovi fondi stanziati per il fondo delle Pmi, dalle garanzie al sistema bancario, e dai fondi a sostegno della Cdp che pu\u00f2 usarli a leva\u00bb, ha spiegato a Pagella Politica Terzi. \u00abIn ogni caso stiamo parlando ancora di un primo soccorso, ben lontano da quello che sar\u00e0 necessario e che dovr\u00e0 essere europeo\u00bb.\n\nSul fronte comunitario, il 16 marzo sera \u00e8 arrivata la presa di posizione dell\u2019Eurogruppo, che ha detto di essere pronto ad adottare tutte le misure necessarie per contrastare la crisi. \u00abLa risposta dell\u2019Eurogruppo \u2013 ha aggiunto Terzi in proposito \u2013 ha confermato un cambio di passo inevitabile, in questa tragedia, e comunque inaugura un\u2019alleanza pi\u00f9 stretta di fronte ad un nemico comune che colpisce alla cieca senza guardare al debito/Pil\u00bb.\n\nL\u2019affermazione \u00e8 sbagliata, perch\u00e9 mette a confronto la liquidit\u00e0 che viene teoricamente garantita alle imprese sotto forma di prestiti (i 550 miliardi tedeschi) con dei soldi che vengono invece spesi dallo Stato per finanziare sanit\u00e0, ammortizzatori sociali, aiuti fiscali e via dicendo (i 25 miliardi italiani).", "lang": "it"}