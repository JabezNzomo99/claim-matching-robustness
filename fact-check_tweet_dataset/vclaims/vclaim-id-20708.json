{"title": "Quanto spende davvero l'Italia per l'accoglienza dei migranti?", "subtitle": "E qual \u00e8 il reale contributo dell'Unione Europea? Abbiamo verificato le ultime affermazioni del ministro dell'Interno, Matteo Salvini", "author": "www.agi.it", "date": "2018-06-05T06:59+0200", "vclaim_id": "vclaim-id-20708", "url": "https://www.agi.it/fact-checking/migranti_salvini_spese_accoglienza-3990982/news/2018-06-05/", "vclaim": "In vista delle amministrative del 10 giugno, il vicepremier e ministro dell\u2019Interno Matteo Salvini \u00e8 in tour elettorale in Sicilia, dove ha ribadito le posizioni del nuovo esecutivo in tema di immigrazione.\n\nIl Contratto di governo, sottoscritto da Lega e Movimento Cinque Stelle, stabilisce che \u00e8 necessario rivedere le risorse utilizzate per chi fa richiesta d\u2019asilo in Italia. Lo stesso Salvini ha detto recentemente che vuole dare \u201cuna bella sforbiciata ai 5 miliardi\u201d di euro che sarebbero impiegati ogni anno per l\u2019accoglienza.\n\nMa quali sono i numeri dietro i finanziamenti per la questione migratoria? E in che modo ci aiuta l\u2019Unione europea? Abbiamo cercato di fare un po\u2019 di chiarezza su un tema che occupa un ruolo di primo piano nell\u2019agenda di governo e nel dibattito pubblico.\n\nQuando parla di \"5 miliardi di euro\", Salvini fa riferimento alle cifre contenute nel Documento di economia e finanza (Def). Questo \u00e8 lo strumento con cui il governo stabilisce le linee guida da adottare per la finanza pubblica, su base triennale. In sostanza, il Def traccia la strada da seguire nei prossimi mesi per approvare norme e decreti in tema di politica economica.\n\nIl 26 aprile, il governo Gentiloni uscente aveva approvato il Def del 2018, che per\u00f2 non conteneva la parte programmatica sulle riforme, compito del nuovo esecutivo. La prima sezione del documento \u00e8 chiamata \"Programma di stabilit\u00e0 dell'Italia\" e indica anche le previsioni sui costi da sostenere per l'accoglienza dei migranti nel 2018.\n\nCome prima cosa, il documento evidenzia il calo degli sbarchi avvenuto nel 2017, di cui ci siamo occupati in passato per le dichiarazioni dell'ex ministro dell'Interno Marco Minniti e del commissario europeo per la migrazione Dimitris Avramopoulos. Rispetto al 2016, nei secondi sei mesi del 2017, gli arrivi sono calati del 67,7 per cento.\n\nSecondo il precedente governo, questo \u00e8 il risultato di alcune misure introdotte, come la reazione degli hotspot per identificare i migranti, gli accordi con la Libia e introduzione del codice di condotta per l'Ong. Ma resta difficile stabilire con certezza le cause di questa improvvisa riduzione del flusso migratorio. Al calo degli arrivi non \u00e8 per\u00f2 corrisposto un calo delle presenze nelle strutture per l'accoglienza. A fine 2017, i migranti ospitati erano circa 183 mila; a fine 2016, erano circa 176 mila. Al 3 aprile 2018, il numero di accolti si attesta intorno alle 174 mila unit\u00e0. Di questi, circa 139 mila sono in strutture temporanee; quasi 10 mila nei centri prima accoglienza; oltre 25 mila negli Sprar e quasi 500 negli hotspot.\n\nVeniamo ai costi. Il Def contiene elaborazioni del ministero dell'Economia e delle finanze (Mef) e dalla Ragioneria generale dello Stato (Rgs), effettuate sulla base di due scenari. Nel primo scenario, si ipotizza che i numeri degli arrivi restino simili a quelli degli ultimi mesi. In questo caso, la spesa prevista per l'accoglienza dei migranti nel 2018 \u00e8 di circa 4,7 miliardi euro (per la precisione, 4,648 miliardi di euro).\n\nQuesto scenario di crescita considera \"una presa in carico di circa 500 minori non accompagnati aggiuntivi a un costo medio di 45 euro al giorno, di circa 31 mila persone aggiuntive nelle strutture di accoglienza governativa e temporanee a un costo medio di 32,5 euro al giorno e di circa 1.750 richiedenti asilo e rifugiati aggiuntivi nel sistema di protezione a un costo medio di 35 euro al giorno\".\n\nNel 2018, la spesa prevista - non quella effettiva - per l'accoglienza dei migranti oscilla quindi tra circa 4,7 miliardi di euro e 5 miliardi di euro, ossia i numeri citati da Salvini. Di questa cifra, per\u00f2, non tutto \u00e8 stanziato per l'accoglienza, ma il 68,4 per cento (rispetto al 68,6 per cento nel 2017): circa 3,4 miliardi di euro. Il restante 31,6 per cento \u00e8 suddiviso per il soccorso in mare (il 18,9 per cento della spesa) e per l'istruzione e la sanit\u00e0 (il 12,7 per cento).\n\nIn realt\u00e0, avere un'idea precisa dei costi dell'accoglienza e delle singole voci di spesa \u00e8 molto difficile. Basta guardare i numerosi interventi del legislatore avvenuti dal 2013 a inizio 2018 per far fronte agli oneri connessi all'arrivo dei migranti. I due motivi principali di questa difficolt\u00e0 sono la complessit\u00e0 del sistema e la carenza di dati ufficiali. A riportarlo sono anche due recenti pubblicazioni della Corte dei Conti e della Banca d'Italia.\n\nLa Corte dei Conti ha evidenziato che, per quanto riguarda il 2016, il costo medio per l'accoglienza di un singolo migrante va dai 30 euro ai 35 euro giornalieri. Inoltre, la pubblicazione stima che la gestione di ogni domanda di asilo sia costata in media quasi 204 euro, \"senza calcolare i costi per le eventuali fasi di giudizio a cui gli immigrati, ricorrendo al gratuito patrocinio, hanno avuto la possibilit\u00e0 di accedere per impugnare i provvedimenti di diniego\".\n\nIn pi\u00f9, il documento spiega che, se gli sbarchi sono calati ma i migranti ospitati tutto sommato non lo sono, questo \u00e8 da attribuire anche agli esiti limitati del piano di ricollocamento Ue. Il 3 giugno, la cancelliera tedesca Angela Merkel ha riconosciuto in parte questa mancanza, dicendo che sui migranti l'Italia \u00e8 stata lasciata sola. Ma ha torto quindi chi sostiene che i soldi per accogliere i migranti \"ce li d\u00e0 l'Europa\", come fa Tommaso Ederoclite, presidente del Partito Democratico di Napoli, il cui tweet dell'1 giugno sul tema \u00e8 stato condiviso quasi 1.800 volte.\n\nLa risposta non \u00e8 cos\u00ec scontata, se si guarda semplicemente la cifra riportata nel Def. Il discorso \u00e8 pi\u00f9 ampio, perch\u00e8 bisogna tenere in considerazione gli accordi che l'Italia ha preso con l'Unione europea in tema di finanza pubblica. Le stime di spesa per l'accoglienza del 2018 - cos\u00ec come quelle degli anni scorsi - sono contenute in una sezione del Def intitolata \"Spese per la clausola di eventi eccezionali\". Questo significa che il governo italiano ha chiesto, e ottenuto, di poter scorporare queste spese dai normali vincoli di bilancio stabiliti dal \"Trattato sulla stabilit\u00e0, sul coordinamento e sulla governance\" dell'Unione europea, approvato da 25 paesi il 2 marzo 2012 e meglio conosciuto con il nome di Fiscal Compact.\n\nLa difficolt\u00e0 pi\u00f9 grande riguarda la possibilit\u00e0 di stringere accordi di riammissione con i paesi del Nord Africa e di farli rispettare. Senza questi, un migrante rimpatriato non viene fatto rientrare nel proprio paese di origine. E i costi, di una simile soluzione, non sono pi\u00f9 bassi di quelli dell'accoglienza. Secondo i dati Frontex, gestire una singola pratica di rimpatrio ha un costo medio di 5.800 euro. Se si stima che a oggi, in Italia, ci sarebbero circa 500 mila immigrati irregolari, un rimpatrio di massa arriverebbe a costare quasi 3 miliardi di euro.\n\nIl nuovo esecutivo si \u00e8 appena insediato, ma ha gi\u00e0 fatto capire che il tema dei migranti ha un ruolo di primo piano nell'agenda di governo dei prossimi mesi. Per quanto riguarda le cifre, Matteo Salvini ha ragione nel quantificare la spesa intorno ai 5 miliardi di euro: le previsioni per il 2018 contenute nel Def oscillano tra i 4,7 e i 5 miliardi circa, un numero in aumento rispetto ai 4,3 miliardi spesi nel 2017. Non si tratta comunque di soldi che vanno solo nell'accoglienza: la cifra include il soccorso in mare, la sanit\u00e0 e l'istruzione. E pi\u00f9 sfumata anche la questione di quanti soldi ci arrivino dall'UE, perch\u00e8 se \u00e8 vero che il contributo diretto europeo \u00e8 molto limitato in rapporto al totale, \u00e8 anche vero che l'Italia non conteggia le spese per i migranti nel computo del debito e del disavanzo pubblico, perch\u00e8 l'Unione Europea le riconosce come straordinarie.", "lang": "it"}