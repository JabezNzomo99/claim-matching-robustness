{"title": "C\u2019\u00e8 un legame tra et\u00e0 pensionabile e disoccupazione giovanile? Il caso di Germania e Giappone", "subtitle": "Il sindaco di Bergamo, Giorgio Gori\u00a0(Pd) d\u00e0 una risposta negativa. Abbiamo verificato", "author": "www.agi.it", "date": "2018-10-05T07:28+0200", "vclaim_id": "vclaim-id-25948", "url": "https://www.agi.it/fact-checking/pensioni_disoccupazione_giovani-4449579/news/2018-10-05/", "vclaim": "Il sindaco di Bergamo Giorgio Gori (Pd) il 3 ottobre ha scritto su Twitter: \u201cIn Germania l\u2019et\u00e0 effettiva della pensione \u00e8 64 anni, pi\u00f9 alta che da noi, in Giappone 70. Eppure la disoccupazione giovanile \u00e8 rispettivamente del 6 per cento e del 5 per cento. Non \u00e8 abbassando l\u2019et\u00e0 della pensione che si crea lavoro per i giovani\u201d.\n\nL\u2019et\u00e0 effettiva della pensione e l\u2019et\u00e0 pensionabile, come abbiamo visto in passato, sono due concetti differenti. Il primo \u00e8 un dato statistico, ricavato dalla media delle et\u00e0 a cui i lavoratori si ritirano dal mercato del lavoro. Il secondo \u00e8 un dato normativo, ed \u00e8 l\u2019et\u00e0 a cui si pu\u00f2 andare in pensione in base alla legge.\n\nI due dati sono spesso diversi, perch\u00e9 esistono diversi meccanismi di prepensionamento, come la pensione anticipata. Gori ha parlato dell\u2019et\u00e0 effettiva della pensione: concentriamoci dunque su questa.\n\nL\u2019Ocse, per calcolare l\u2019et\u00e0 effettiva di pensionamento, fa una media tra gli anni 2011 e 2016. In Germania l\u2019et\u00e0 effettiva media di pensionamento \u00e8 di 63,3 anni per gli uomini e 63,2 per le donne. Un po\u2019 meno dei 64 anni citati da Gori.\n\nIn Giappone l\u2019et\u00e0 effettiva media di pensionamento per gli uomini \u00e8 di 70,2 anni e per le donne 68,8 anni. Facendo la media matematica (69 anni) siamo vicini al dato riportato dal sindaco di Bergamo.\n\n\u00c8 comunque vero che entrambi i Paesi stranieri abbiano un\u2019et\u00e0 effettiva di pensionamento pi\u00f9 alta di quella italiana. Nel nostro Paese la media \u00e8 infatti di 62,1 anni per gli uomini e 61,3 anni per le donne.\n\nTuttavia bisogna notare che la riforma Fornero \u00e8 entrata in vigore nel 2012 e ha iniziato a produrre i suoi effetti negli anni successivi, con l\u2019aumento dell\u2019et\u00e0 pensionabile in adeguamento automatico all\u2019aspettativa di vita. Dunque la media 2011-2016 ne risente.\n\nCome abbiamo visto pochi giorni fa, secondo la maggioranza degli esperti non c\u2019\u00e8 un legame chiaro e diretto tra l\u2019abbassamento dell\u2019et\u00e0 pensionabile e l\u2019aumento dell\u2019occupazione giovanile. Secondo alcuni osservatori, potrebbe esserci un effetto positivo nel breve periodo, secondo altri nemmeno questo.\n\nSul medio e lungo periodo le analisi sono invece sufficientemente concordi nel sostenere che un abbassamento dell\u2019et\u00e0 pensionabile causerebbe problemi di sostenibilit\u00e0 per il sistema pensionistico, con un conseguente innalzamento del costo del lavoro e l\u2019aumento della disoccupazione.\n\nAnche se commette alcune lievi imprecisioni, Gori ha sostanzialmente ragione nell\u2019indicare l\u2019et\u00e0 effettiva di pensionamento e il tasso di disoccupazione giovanile di Germania e Giappone. Ha poi ragione nel sostenere che l\u2019et\u00e0 effettiva della pensione in Italia sia pi\u00f9 bassa, anche se bisogna sottolineare che gli ultimi dati disponibili (Ocse) potrebbero non essere del tutto attuali, considerato che gli effetti della riforma Fornero si sono fatti sentire solo in parte nel periodo di tempo (2011-2016) preso in considerazione per elaborare il dato medio.\n\nCorretto infine, secondo l\u2019opinione maggioritaria degli esperti, sostenere come fa Gori che non ci sia un legame tra abbassamento dell\u2019et\u00e0 pensionabile e aumento dell\u2019occupazione giovanile. Secondo alcuni osservatori una dinamica positiva \u00e8 forse possibile nel breve periodo, mentre nel medio e lungo periodo secondo l\u2019opinione preponderante tra gli esperti si otterrebbe in realt\u00e0 un effetto contrario a quello sperato, con l\u2019innalzamento del costo del lavoro e quindi della disoccupazione.", "lang": "it"}