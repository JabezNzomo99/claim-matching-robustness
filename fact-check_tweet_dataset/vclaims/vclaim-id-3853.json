{"title": "Renzi scivola sui dati del lavoro", "subtitle": "", "author": "pagellapolitica.it", "date": null, "vclaim_id": "vclaim-id-3853", "url": "https://pagellapolitica.it/dichiarazioni/7057/renzi-scivola-sui-dati-del-lavoro", "vclaim": "Venendo alla dichiarazione del Premier, se consideriamo i soli contratti a tempo indeterminato, nel 2015 ci sono stati 1.640.630 nuovi contratti (tabella 3 del rapporto Inps). Questo rappresenta una variazione netta di +584.163 (le cessazioni sono state 1,5 milioni), ossia oltre mezzo milione di contratti in pi\u00f9 a tempo indeterminato. Va considerato che di questi, 388.454 sono trasformazioni di contratti a tempo determinato e 80.897 sono trasformazioni di apprendistati gi\u00e0 esistenti. Se escludiamo le trasformazioni, i nuovi contratti di lavoro a tempo indeterminato sono stati 114.812.\n\nRenzi cerca di utilizzare i dati dell'ente previdenziale per provare la validit\u00e0 del Jobs Act e l'infondatezza delle critiche ad esso indirizzate. Non \u00e8 la prima volta che il Premier usa questo approccio (l'avevamo analizzato anche qui). Tuttavia, sebbene alcuni trend abbiano mostrato 'segnali incoraggianti', rimane da dimostrare che essi siano effetto del Jobs Act. In generale, le analisi che circolano sul tema sono molto caute e sottolineano, ad esempio, il ruolo di altri provvedimenti presi dal governo, come le decontribuzioni. Tra questi segnaliamo questo articolo de LaVoce.info, uno studio di alcuni ricercatori di SciencesPo e Sant'Anna e il report di Banca d'Italia, in cui si sottolinea il forte contributo del miglioramento del ciclo economico e degli sgravi contributivi approvati nella Legge di Stabilit\u00e0 2015.\n\nLa seconda parte della dichiarazione \u00e8 invece pi\u00f9 critica, perch\u00e9 - come gi\u00e0 osservato in altre analisi - le evidenze disponibili non stabiliscono nessi causali chiari tra l'azione di Renzi e gli attuali dati occupazionali.", "lang": "it"}