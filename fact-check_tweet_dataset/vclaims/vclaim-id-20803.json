{"title": "\u00c8 vero che il Pd \u00e8 in corsa in quasi tutti i ballottaggi?", "subtitle": "Abbiamo verificato le affermazioni del capogruppo al Senato dei democratici, Andrea Marcucci", "author": "www.agi.it", "date": "2018-06-12T07:22+0200", "vclaim_id": "vclaim-id-20803", "url": "https://www.agi.it/fact-checking/ballottaggi_pd_elezioni-4017980/news/2018-06-12/", "vclaim": "Lo scorso 11 giugno, all\u2019indomani delle elezioni amministrative che hanno interessato 760 comuni italiani, il capogruppo al Senato del PD Andrea Marcucci ha scritto sulla propria pagina Facebook: \u201cIl Partito Democratico \u00e8 in corsa in quasi tutti i ballottaggi delle elezioni comunali\u201d.\n\nSono 760 i comuni dove si \u00e8 votato domenica 10 giugno, di cui venti capoluoghi di provincia e un capoluogo di regione (Ancona).\n\nTra i comuni con pi\u00f9 di 15 mila abitanti, che non eleggono dunque il sindaco al primo turno se uno dei candidati non raggiunge il 50%+1 dei voti, andranno al ballottaggio in 75 (abbiamo raccolto e sintetizzato qui i dati, elaborati partendo dal portale del ministero dell\u2019Interno e, per la Sicilia, dal portale regionale dedicato (http://www.elezioni.regione.sicilia.it/ReportRisultati.html).\n\nSe ci limitiamo ai soli capoluoghi di provincia andati al voto, cinque sui venti totali sono gi\u00e0 stati assegnati: Brescia e Trapani al centrosinistra, Barletta, Vicenza e Treviso al centrodestra. Andranno al ballottaggio gli altri quindici comuni.", "lang": "it"}