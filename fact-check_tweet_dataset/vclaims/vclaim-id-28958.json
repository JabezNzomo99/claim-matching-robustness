{"title": "Nei, pensjonistene har ikke f\u00e5tt d\u00e5rligere kj\u00f8pekraft hvert \u00e5r med Frp i regjering", "subtitle": "Pensjonistene fikk mer \u00e5 rutte med b\u00e5de i 2014 og 2017", "author": "www.faktisk.no", "date": null, "vclaim_id": "vclaim-id-28958", "url": "https://www.faktisk.no/faktasjekker/E8D/nei-pensjonistene-har-ikke-fatt-darligere-kjopekraft-hvert-ar-med-frp-i-regjering", "vclaim": "Fredag 3. mai ble det klart at den borgerlige regjeringen skulle bytte ut eldre- og folkehelseminister \u00c5se Michaelsen (Frp) med partikollega, stortingsrepresentant og nestleder Sylvi Listhaug. Dagen etter gikk Arbeiderpartiets partileder Jonas Gahr St\u00f8re til angrep p\u00e5 Frps eldrepolitikk, p\u00e5 TV 2-nyhetenes hovedsending. Innslaget kan sees i reprise her (krever abonnement).\n\nDet er den siste delen av dette sitatet vi skal se n\u00e6rmere p\u00e5 i denne faktasjekken. I og med at St\u00f8re viser til Fremskrittspartiet, er det naturlig \u00e5 se p\u00e5 alle \u00e5rene Frp har v\u00e6rt i regjering. Har pensjonistene f\u00e5tt d\u00e5rligere kj\u00f8pekraft hvert \u00e5r med Frp i regjering?\n\nKj\u00f8pekraft er nettol\u00f8nnen en sitter igjen med etter at skatter og prisstigning er trukket fra l\u00f8nnen, if\u00f8lge SSB og Teknisk beregningsutvalg. I denne faktasjekken tar vi f\u00f8rst utgangspunkt i statistikk som viser endringer i utbetalinger f\u00f8r skatt. Endringer i skatter for pensjonister kommer vi tilbake til senere i faktasjekken.\n\nNav f\u00f8rer egen statistikk over hvor mye som i snitt utbetales i alderspensjon hvert \u00e5r. De skriver ogs\u00e5 om utviklingen i egne statistikknotater som publiseres kvartalsvis. I denne faktasjekken ser vi p\u00e5 utviklingen fra og med 2014, fordi den borgerlige regjeringen overtok makten i oktober 2013.\n\nSt\u00f8res p\u00e5stand dreier seg om svekket kj\u00f8pekraft hvert \u00e5r. For at p\u00e5standen skal v\u00e6re riktig, m\u00e5 den \u00e5rlige \u00f8kningen i pensjonsutbetalinger etter skatt v\u00e6re lavere enn prisstigningen hvert \u00e5r. Prisstigningen finnes det egne tall p\u00e5 i konsumprisindeksen til Statistisk sentralbyr\u00e5 (SSB).\n\nGrafikken under viser den \u00e5rlige \u00f8kningen i gjennomsnittlig alderspensjon, sammenlignet med prisstigningen \u00e5r for \u00e5r. Begge tallene er i prosent:\n\nGrafikken over tilsier at p\u00e5standen til St\u00f8re er feil, f\u00f8r vi begynner \u00e5 se p\u00e5 endringer i skattene. B\u00e5de i 2014 og 2015 \u00f8kte pensjonsutbetalingene mer enn prisstigningen. I 2017 er det tiln\u00e6rmet d\u00f8dt l\u00f8p, men pensjonsutbetalingene \u00f8kte ogs\u00e5 h\u00e5rfint mer enn prisstigningen dette \u00e5ret. I 2016 \u00f8kte prisstigningen vesentlig mer enn pensjonsutbetalingene, og i 2018 \u00f8kte prisstigningen noe mer enn pensjonsutbetalingene. Alts\u00e5 fikk pensjonistene redusert kj\u00f8pekraft disse \u00e5rene, hvis vi ser bort fra skatteendringer.\n\nGrafikken under viser snittutbetalingen i pensjon \u00e5r for \u00e5r, sammenlignet med hva pensjonsutbetalingen ville v\u00e6rt dersom foreg\u00e5ende \u00e5rs snittutbetaling ble justert etter prisstigningen:\n\nHva med skatt p\u00e5 Nav-utbetalingene?\n\nI en stortingsmelding fra Arbeids- og sosialdepartementet i 2018 fremg\u00e5r det at norske pensjonister samlet sett har f\u00e5tt redusert skattene med 3,8 milliarder kroner i perioden 2014-2017. Skattene ble redusert med ytterligere 220 millioner kroner fra 2017 til 2018.\n\nDette betyr at pensjonistene har f\u00e5tt styrket kj\u00f8pekraften mer enn det \u00f8kningen i pensjonsutbetalingene skulle tilsi. Faktisk.no har foretatt et overslag over hvor mye dette betyr for den enkelte pensjonist i \u00e5ret i snitt.\n\nF\u00f8rst har vi summert opp antall alderspensjonister i perioden 2014 til 2018, basert p\u00e5 Navs statistikk. Deretter deler vi de 4,02 milliarder kronene i skattelette p\u00e5 dette tallet. Da finner vi at skattelettene isolert sett inneb\u00e6rer rundt 900 kroner i \u00f8kt kj\u00f8pekraft per \u00e5r i snitt for pensjonistene.\n\nJonas Gahr St\u00f8res pressekontakt Siri Storstein Hytten skriver til Faktisk.no at pensjonsutbetalingene fra Nav ikke n\u00f8dvendigvis sier noe om kj\u00f8pekraftsutviklingen for en pensjonist som har mottatt pensjon i flere \u00e5r.\n\nDet skyldes blant annet at nye pensjonister med h\u00f8yere utbetalinger kommer inn i systemet. Dermed kan snittutbetalingen \u00f8ke, selv om kj\u00f8pekraften for dem som fra f\u00f8r av er pensjonister ikke styrkes. Fordi St\u00f8re snakker om pensjonister som gruppe, er denne statistikken likevel relevant for faktasjekken.\n\nKommunikasjonsr\u00e5dgiveren viser videre til tabell 3.1 en stortingsmelding om regulering av pensjoner. Tabellen viser at det har v\u00e6rt negativ realvekst for pensjonister i 2015, 2016 og 2017. Den viser imidlertid en positiv realvekst for 2014.\n\nMed andre ord var det realvekst i ett av \u00e5rene under Solberg-regjeringen. Realvekst handler imidlertid om utviklingen f\u00f8r skatt. N\u00e5r man snakker om kj\u00f8pekraft, slik Jonas Gahr St\u00f8re gjorde i dette tilfellet, m\u00e5 man ogs\u00e5 ta med endringer i skatten.\n\nHytten understreker at kj\u00f8pekraftsutviklingen er ulik for ulike grupper pensjonister, og trekker blant annet frem enslige ikke-minstepensjonister som en gruppe som ikke har f\u00e5tt noe s\u00e6rlig ekstra.\n\nTeknisk beregningsutvalg tar hvert \u00e5r for seg utviklingen i kj\u00f8pekraft etter skatt for ulike grupper pensjonister. Her ser vi at utviklingen er mer blandet, fordi pensjonister har f\u00e5tt betydelige skattekutt under den sittende regjeringen:\n\nI 2016 fikk alle gruppene redusert kj\u00f8pekraft, og i 2018 gjaldt det samme alle gruppene unntatt \u00e9n. Alle gruppene med pensjonister fikk imidlertid \u00f8kt kj\u00f8pekraft i 2014, og alle unntatt \u00e9n gruppe fikk det samme i 2017. I 2015 fikk like mange grupper \u00f8kt og svekket kj\u00f8pekraft.\n\nSt\u00f8res p\u00e5stand om at pensjonistenes kj\u00f8pekraft ble svekket hvert \u00e5r, er med andre ord feil, ogs\u00e5 n\u00e5r man ser p\u00e5 utviklingen for ulike grupper pensjonister.\n\nHvis vi baserer oss p\u00e5 Navs tall, og ser p\u00e5 utviklingen de siste 10 \u00e5rene, har alderspensjonistene en langt romsligere \u00f8konomi i dag. Et statistikknotat fra Nav viser at pensjonistene i snitt har f\u00e5tt 18 prosent h\u00f8yere pensjon de siste ti \u00e5rene, justert for inflasjon (45 prosent h\u00f8yere i ujusterte tall). Ingen av tallene er justert for endringer i skattepolitikken.\n\nVeksten i pensjonsutbetalingene har imidlertid blitt lavere i senere \u00e5r. Den viktigste \u00e5rsaken til dette er pensjonsreformen, hvis form\u00e5l var \u00e5 redusere statens pensjonsutgifter. Dette skal sikre at pensjonene fortsatt kan finansieres i en periode med flere eldre mennesker, som lever lenger enn f\u00f8r.\n\nPensjonsreformen tr\u00e5dte i kraft i 2011 under den r\u00f8dgr\u00f8nne regjeringen. Den er resultatet av et bredt politisk forlik. Samtlige partier p\u00e5 Stortinget stemte for reformen, unntatt Frp.\n\nTidligere Frp-r\u00e5dgiver Ulrikke Holm\u00f8y kritiserte Ap i Dagbladet i 2017, etter at partiet hadde gjort et poeng ut av den reduserte kj\u00f8pekraften i en kampanje. Hun skrev at den reduserte kj\u00f8pekraften er et resultat av Aps politikk og ikke Frps.\n\u2022 Levealdersjustering. Dette inneb\u00e6rer at pensjonsutbetalingene justeres for endringer i befolkningens levealder.\n\u2022 Underregulering av pensjonsutbetalinger. Dette inneb\u00e6rer at utbetalingen justeres etter utviklingen i folketrygdens grunnbel\u00f8p (G) minus 0,75 prosentpoeng.", "lang": "no"}