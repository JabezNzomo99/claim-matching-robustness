{"title": "Czy w Niemczech s\u0105 zakazy dotycz\u0105ce ziemi?", "subtitle": "Czy w Niemczech s\u0105 zakazy dotycz\u0105ce ziemi? Sprawdzamy co na ten temat powiedzia\u0142 Krzysztof Jurgiel. Czy jego s\u0142owa s\u0105 zgodne z prawd\u0105?", "author": "demagog.org.pl", "date": null, "vclaim_id": "vclaim-id-10734", "url": "https://demagog.org.pl/wypowiedzi/czy-w-niemczech-sa-zakazy-dotyczace-ziemi/", "vclaim": "Czy w Niemczech s\u0105 zakazy dotycz\u0105ce ziemi?\n\nW krajach OECD/UE kwestia obrotu gruntami rolnymi poddana jest ustawodawstwu krajowemu. W uzasadnieniu do projektu ustawy o wstrzymaniu sprzeda\u017cy nieruchomo\u015bci Zasobu W\u0142asno\u015bci Rolnej Skarbu Pa\u0144stwa oraz o zmianie niekt\u00f3rych ustaw dok\u0142adnie przedstawiono uregulowania stosowane we Francji, Niemczech oraz Danii.\n\nObr\u00f3t nieruchomo\u015bciami rolnymi we Francji podlega kontroli administracyjnej. Decyzje tzw. autoryzacje, pozwalaj\u0105ce na prowadzenie dzia\u0142alno\u015bci rolniczej na gruntach, kt\u00f3re maj\u0105 by\u0107 przedmiotem kupna lub dzier\u017cawy, wydawane s\u0105 przez prefekt\u00f3w departament\u00f3w z uwzgl\u0119dnieniem priorytet\u00f3w wskazanych w departamentalnych planach strukturalnych. Ponadto nale\u017cy posiada\u0107 kwalifikacje, kt\u00f3re potwierdza dyplom lub certyfikat r\u00f3wnowa\u017cny uko\u0144czeniu studi\u00f3w rolniczych lub \u015bredniej szko\u0142y rolniczej lub co najmniej 5-letnie do\u015bwiadczenie w pracy w gospodarstwie rolnym w ci\u0105gu ostatnich 15 lat (jako rolnik, robotnik rolny, pomocnik lub wsp\u00f3lnik rolnika). Departamenty maj\u0105 mo\u017cliwo\u015b\u0107 wprowadzenia dodatkowych warunk\u00f3w koniecznych do spe\u0142niani przez wnioskuj\u0105cych o pozyskanie nieruchomo\u015bci. Polityka strukturalna rolnictwa realizowana jest przede wszystkim przez \u201eSp\u00f3\u0142ki Urz\u0105dze\u0144 i Osadnictwa Rolnego\u201d (SAFER \u2013 Les Soci\u00e9t\u00e9s d\u2019Am\u00e9nagement Foncier et d\u2019Etablissement Rural) \u2013 zorganizowane przez pa\u0144stwo lokalne sp\u00f3\u0142ki cywilne.\n\nUstawa z 28 lipca 1961 r. o obrocie gruntami reguluje administracyjn\u0105 kontrol\u0119 nad obrotem gruntami rolnymi i le\u015bnymi w Niemczech. Pozwolenia na zbycie w\u0142asno\u015bci nieruchomo\u015bci rolnej wydawane s\u0105 w zale\u017cno\u015bci od landu przez organ administracji og\u00f3lnej albo organ szczebla powiatowego. Uzyskanie pozwolenia jest niezb\u0119dne do nabycia w\u0142asno\u015bci nieruchomo\u015bci, gdy\u017c tylko na tej podstawie mo\u017ce zosta\u0107 dokonany wpis w\u0142asno\u015bci do ewidencji grunt\u00f3w w ksi\u0119dze gruntowej przez urz\u0105d ksi\u0105g wieczystych.\n\nW Danii zosta\u0142y okre\u015blone odmienne warunki dot. nabywania grunt\u00f3w rolnych przez osoby fizyczne i przez sp\u00f3\u0142ki. Ka\u017cda w\u0142asno\u015b\u0107 o powierzchni powy\u017cej 2 ha grunt\u00f3w rolnych wraz z budynkami jest uznawana za gospodarstwo rolne, kt\u00f3re w swojej dzia\u0142alno\u015bci powinno dostosowa\u0107 si\u0119 do zasad dobrej praktyki rolnej okre\u015blonej przez Ministra Rolnictwa. Funkcj\u0119 w\u0142adzy publicznej w zakresie obrotu nieruchomo\u015bciami rolnymi w Danii pe\u0142ni Departament Struktur Rolnictwa, kt\u00f3ry jest jednostk\u0105 upowa\u017cnion\u0105 przez Ministra Rolnictwa do zakup\u00f3w grunt\u00f3w rolnych oraz ma prawo do pierwokupu grunt\u00f3w na rzecz pa\u0144stwa, je\u015bli jest to uzasadnione realizacj\u0105 okre\u015blonych projekt\u00f3w.\n\nW opinii o zgodno\u015bci z prawem Unii Europejskiej projektu ustawy o wstrzymaniu sprzeda\u017cy nieruchomo\u015bci Zasobu W\u0142asno\u015bci Rolnej Skarbu Pa\u0144stwa oraz o zmianie niekt\u00f3rych ustaw wyra\u017conej przez ministra w\u0142a\u015bciwego do spraw cz\u0142onkostwa Rzeczypospolitej Polskiej w Unii Europejskiej dokonanej przez Sekretarza Stanu Ministra Spraw Zagranicznych Konrada Szyma\u0144skiego znalaz\u0142 si\u0119 nast\u0119puj\u0105cy zapis: \u201eW uzasadnieniu projektu podniesiono natomiast, \u017ce zbli\u017cone rozwi\u0105zania, dotycz\u0105ce ochrony ziemi rolniczej, funkcjonuj\u0105 w wielu krajach UE, w tym we Francji, Niemczech i Danii. Wskazano r\u00f3wnie\u017c, \u017ce w ostatnim czasie uregulowania ograniczaj\u0105ce swobodny obr\u00f3t nieruchomo\u015bciami rolnymi wprowadzono m.in. na W\u0119grzech i w Bu\u0142garii. Odnosz\u0105c si\u0119 do powy\u017cszego nale\u017cy zwr\u00f3ci\u0107 uwag\u0119, \u017ce Komisja Europejska za\u017c\u0105da\u0142a od tych pa\u0144stw cz\u0142onkowskich wyja\u015bnie\u0144 dotycz\u0105cych wprowadzonych przepis\u00f3w reguluj\u0105cych nabywanie grunt\u00f3w rolnych. Zdaniem Komisji mog\u0105 one bowiem dyskryminowa\u0107 inwestor\u00f3w z innych pa\u0144stw unijnych.\u201d Jednak\u017ce ostatecznie zosta\u0142o uznane, \u017ce \u201eProjekt ustawy nie jest sprzeczny z prawem Unii Europejskiej z zastrze\u017ceniem uwag zawartych w niniejszej opinii\u201d\n\nW zwi\u0105zku z tym wypowied\u017a uznajemy za prawdziw\u0105", "lang": "pl"}