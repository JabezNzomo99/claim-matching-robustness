{"title": "Quali sono le reali responsabilit\u00e0 dell'Ue sulla ridistribuzione dei migranti?", "subtitle": "Il premier Conte ha detto che Bruxelles deve \"intervenire per operare la redistribuzione dei migranti della Diciotti\". Ma pu\u00f2 farlo? Abbiamo verificato", "author": "www.agi.it", "date": "2018-08-24T07:09+0200", "vclaim_id": "vclaim-id-22461", "url": "https://www.agi.it/fact-checking/migranti_ue-4302558/news/2018-08-24/", "vclaim": "Le tre principali istituzioni politiche dell\u2019Unione europea sono il Parlamento europeo, 751 membri, che viene eletto a suffragio universale da tutti i cittadini dei vari Stati membri e ha il potere legislativo insieme al Consiglio dell\u2019Ue; il Consiglio, appunto, composto dai rappresentanti degli Stati membri e conta dunque 28 membri (i ministri dei governi di ciascun paese dell\u2019UE competenti per la materia in discussione); la Commissione, composta da 28 commissari (uno per Stato membro) formalmente indipendenti dalle rispettive nazioni, che ha il compito di attuare le politiche comunitarie e la facolt\u00e0 di proporre nuove leggi.\n\nSintetizzando possiamo dire che Parlamento e Commissione sono le istituzioni che funzionano autonomamente dagli Stati, mentre il Consiglio dell\u2019Ue \u00e8 di fatto una riunione degli Stati membri.\n\nLa competenza in materia migratoria \u00e8 stata attribuita dagli Stati membri all\u2019Unione europea e rientra nel capitolo su sicurezza e giustizia dell\u2019Ue (artt. 77 e seguenti del Trattato sul funzionamento dell\u2019Unione europea), dove gli Stati e la Ue hanno una competenza concorrente. Possono cio\u00e8 entrambi fare leggi e regolamenti in proposito.\n\nNel 2015, l\u2019anno in cui l\u2019Europa \u00e8 stata investita dal flusso migratorio pi\u00f9 consistente degli anni recenti, la Commissione ha proposto una revisione dei regolamenti di Dublino che istituisse un meccanismo permanente di redistribuzione dei migranti tra i vari Stati membri dell\u2019Unione, fondato su criteri oggettivi (come ad esempio popolazione e Pil).\n\nMa \u00e8 da ottobre 2016 che non ci sono sviluppi all\u2019Europarlamento. Vediamo il perch\u00e9.\n\nGli Stati membri, rappresentati nel Consiglio dell\u2019Unione europea, il 14 settembre 2015 hanno votato a favore di un meccanismo temporaneo di redistribuzione obbligatoria dei migranti arrivati tra il 2015 e il 2017, di cui ci siamo occupati anche in passato.\n\nIl voto ha visto la spaccatura del Consiglio, con quattro Stati che hanno votato contro (Ungheria, Slovacchia, Repubblica Ceca e Romania) ma che non sono riusciti a raggiungere una \u201cminoranza di blocco\u201d per impedire l\u2019adozione del provvedimento, che quindi \u00e8 diventato legge per tutti.\n\nUngheria e Slovacchia hanno fatto ricorso alla Corte di Giustizia Ue, ma hanno visto rigettate le proprie tesi. Inoltre l\u2019Ungheria, Polonia e Repubblica Ceca sono state deferite dalla Commissione europea alla Corte di Giustizia proprio per non aver mai rispettato le norme entrate in vigore a settembre 2015.\n\nIl 17 settembre 2015 il Parlamento ha ratificato la decisione del Consiglio sul meccanismo obbligatorio temporaneo. Ma \u00e8 stata proprio l\u2019introduzione di questo meccanismo temporaneo che ha consentito agli Stati di sospendere la discussione sul meccanismo permanente di redistribuzione. Il Consiglio ha infatti deciso, il 5 ottobre 2015, che si dovesse attendere una valutazione sui risultati ottenuti dal meccanismo temporaneo.\n\nIl fallimento definitivo del meccanismo permanente di redistribuzione \u00e8 avvenuto durante il Consiglio europeo del 28-29 giugno 2018 (il Consiglio europeo \u00e8 la riunione dei capi di Stato e di governo dell\u2019Ue e, a differenza del Consiglio dell\u2019Ue, non ha potest\u00e0 legislativa ma ha il compito pi\u00f9 generale di definire l\u2019orientamento politico generale e le priorit\u00e0 dell\u2019Unione europea).\n\nUn vertice a cui Conte era arrivato promettendo \u201ccompromessi al ribasso non li accetteremo\u201d e al termine del quale aveva dichiarato: \u201cDa questo Consiglio esce una Europa pi\u00f9 responsabile e solidale, l'Italia non \u00e8 pi\u00f9 sola\u201d. Ma sembra evidente che, per quanto riguarda la redistribuzione dei migranti, non sia andata proprio cos\u00ec.\n\nNon solo. Dopo che i migranti saranno stati suddivisi tra irregolari, da rimpatriare, e aventi diritto alla protezione internazionale, da accogliere, \u201ctutte le misure nel contesto di questi centri sorvegliati, ricollocazione e reinsediamento compresi, saranno attuate su base volontaria, lasciando impregiudicata la riforma di Dublino\u201d.\n\nLe istituzioni europee possono occuparsi di immigrazione in generale e della questione della redistribuzione dei migranti in particolare, e lo hanno fatto. \u00c8 stato istituito un meccanismo obbligatorio temporaneo nel 2015, che nel frattempo ha cessato di operare, ed era stato proposto un meccanismo obbligatorio permanente.\n\nMa questa proposta \u00e8 stata accantonata a causa della contrariet\u00e0 degli Stati che non vogliono farsi carico di alcuna quota di migranti. \u00c8 rimasto quindi in vigore il regolamento di Dublino nella sua versione attuale, secondo cui (art. 13) lo Stato competente per l\u2019esame delle domande di asilo (e quindi dell\u2019accoglienza dei richiedenti) \u00e8 quello di primo approdo.\n\nLe istituzioni europee possono al massimo dare la propria assistenza da un punto di vista diplomatico, come in effetti sta facendo la Commissione. La portavoce della Commissione per l\u2019immigrazione Tove Ernst, a proposito del caso Diciotti, ha infatti dichiarato: \u201cSiamo stati contattati dall\u2019Italia domenica [19 agosto n.d.r.] e da allora siamo in contatto con gli Stati membri per trovare una soluzione rapida. I contatti sono ancora in corso\u201d.\n\nConte, chiedendo all\u2019Europa e alle istituzioni europee di occuparsi della redistribuzione dei migranti, sbaglia bersaglio. L\u2019Europa, a livello comunitario, ha provato a istituire un meccanismo permanente di redistribuzione obbligatoria dei migranti, ma l\u2019opposizione di alcuni Stati ha impedito che il progetto andasse in porto.", "lang": "it"}