{"title": "Nei, antall ansatte i Politidirektoratet har ikke \u00f8kt fra 150 til rundt 300 ansatte siden 2013", "subtitle": "Ola Borten Moe bruker en omtrentlig tone, men avstanden mellom fakta og en fordobling er likevel for lang.", "author": "www.faktisk.no", "date": null, "vclaim_id": "vclaim-id-20494", "url": "https://www.faktisk.no/faktasjekker/AL/nei-antall-ansatte-i-politidirektoratet-har-ikke-okt-fra-150-til-rundt-300-ansatte-siden-2013", "vclaim": "Under innledningen til programdebatten p\u00e5 Senterpartiets landsm\u00f8te snakket Ola Borten Moe om hvordan dagens regjering legger til rette for at ordensmakta trekker seg tilbake fra distriktene:\n\nBorten Moe beskriver en fordobling i antallet ansatte fra rundt 150 personer i 2013 til rundt 300 personer i dag. Samtidig sier han at Olje og energidepartementet i 2013 hadde rundt 150 ansatte. Det siste stemmer godt.\n\nMen n\u00e5r det gjelder antallet ansatte i Politidirektoratet (POD) er ikke Sp-nestlederen like presis. Sommeren 2013, som var Ola Borten Moes siste periode som statsr\u00e5d, jobbet det 182 personer i POD.\n\nI fjerde kvartal 2016, som var de mest oppdaterte tallene da Borten Moe holdt sin landsm\u00f8tetale, jobbet det 286 personer i Politidirektoratet.\n\nDette er direkte sammenliknbare tall. Antallet ansatte fra 2013 til i dag har vokst med 104 personer, fra 182 til 286. Det er en vekst p\u00e5 57 prosent, mens Borten Moe i talen beskriver en fordobling.\n\nDet som gj\u00f8r bildet litt mer komplisert er at det i tillegg er en rekke skjulte ansatte i POD. Politiforum har skrevet at det i fjor var 41 s\u00e5kalte innbeordrede i POD. Dette er ansatte i politidistriktene eller i spesialorganene, som er kalt inn for \u00e5 jobbe p\u00e5 prosjekter i direktoratet. Tallet p\u00e5 41 slike har POD ogs\u00e5 bekreftet til Faktisk.no. I tillegg f\u00e5r vi bekreftet fra POD at det var 23 slike innbeordrede ved utgangen av andre kvartal 2013.\n\nDette er ogs\u00e5 sammenliknbare tall, og de viser en vekst i antallet ansatte i POD p\u00e5 60 prosent. Heller ikke dette er en fordobling, slik Ola Borten Moe omtaler veksten som.", "lang": "no"}