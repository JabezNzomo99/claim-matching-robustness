{"title": "Vi vet ikke om 60-\u00e5ringene har doblet drikkingen", "subtitle": "Dagbladet viser til tall som er over 10 og 20 \u00e5r gamle, og som ikke kan brukes til \u00e5 si noe om dagens 60-\u00e5ringer.", "author": "www.faktisk.no", "date": null, "vclaim_id": "vclaim-id-39813", "url": "https://www.faktisk.no/faktasjekker/1bY/vi-vet-ikke-om-60-aringene-har-doblet-drikkingen", "vclaim": "P\u00e5 forsiden av papiravisen torsdag 12. september slo Dagbladet fast at \u00ab60-\u00e5ringene har doblet drikkinga\u00bb.\n\nDagbladet viser ogs\u00e5 til en ny rapport fra Folkehelseinstituttet (FHI):\n\nDenne rapporten har ikke noe med konsum blant eldre \u00e5 gj\u00f8re. I artikkelen er verken FHI, eller NTNU, som st\u00e5r bak HUNT-unders\u00f8kelsene, intervjuet.\n\nFaktisk.no sp\u00f8r Dagbladet hva som ligger til grunn for p\u00e5standen p\u00e5 avisforsiden. Avdelingsleder for Dagbladet Pluss, Lars O. Gulbrandsen, svarer at de har f\u00e5tt oversendt HUNT-tallene fra Helsedirektoratet, ved Nasjonal kompetansetjeneste for aldring og helse som har omtalt dem her.\n\nMan kan ikke sl\u00e5 fast at tall for 2006-2008 ogs\u00e5 er gjeldende i dag. Dette p\u00e5pekte vi i Faktisk.no da vi i februar 2018 faktasjekket en lignende p\u00e5stand fra avisforsiden til VG:\n\nOgs\u00e5 VG hadde basert seg p\u00e5 HUNT-tallene som Dagbladet n\u00e5, litt over halvannet \u00e5r senere, gjengir som en nyhet.\n\nHelseunders\u00f8kelsen i Nord-Tr\u00f8ndelag (HUNT) er per i dag gjennomf\u00f8rt tre ganger, og forskningssenteret er en del av Norges teknisk-naturvitenskapelige universitet (NTNU). P\u00e5 nettsidene sine opplyser de at HUNT samler inn opplysninger og biologisk materiale fra til sammen 120 000 personer for \u00e5 forske p\u00e5 folkehelse.\n\nHUNT1 var den f\u00f8rste unders\u00f8kelsen, og ble gjennomf\u00f8rt fra 1984 til 1986. HUNT2 ble gjennomf\u00f8rt fra 1995 til 1997 og HUNT3 fra 2006 til 2008. I september 2017 ble HUNT4 p\u00e5begynt. Arbeidet p\u00e5gikk frem til februar 2019 og deler av tallene er allerede sluppet. Dette gjelder ikke bruk av alkohol, som NTNU satser p\u00e5 \u00e5 publisere i starten av november.\n\nI rapporten \u00abBruk av alkohol og medikamenter blant eldre (60+) i Norge\u00bb fra 2012, gikk fire forskere gjennom resultater fra HUNT2 (1995-1997) og HUNT3 (2006-2008). I rapporten s\u00e5 de blant annet p\u00e5 drikkem\u00f8nsteret blant eldre. P\u00e5 grunn av ulik sp\u00f8rsm\u00e5lsstilling i de tre gjennomf\u00f8rte helseunders\u00f8kelsene, har man kun lagt til grunn HUNT 2 og 3 n\u00e5r man har sett p\u00e5 gjennomsnittlig \u00e5rlig alkoholforbruk og problematisk bruk av alkohol.\n\nI rapporten presenteres figurene under. Den f\u00f8rste viser totalt alkoholforbruk i liter ren alkohol per \u00e5r, blant menn, fordelt p\u00e5 ulike aldersgrupper:\n\nDen andre viser totalt alkoholforbruk i liter ren alkohol per \u00e5r, blant kvinner, fordelt p\u00e5 ulike aldersgrupper:\n\nFor eldre 60-69 \u00e5r var det en \u00f8kning fra 1,5 til litt under 2,5 for menn, og fra litt over 0,5 til litt over 1 for kvinner. Alts\u00e5 var det under en dobling for menn og over en dobling for kvinner i den aktuelle perioden.\n\nSier ikke noe om inntak i dag\n\nI forbindelse med faktasjekken av p\u00e5standen i VG i 2018 snakket Faktisk.no med Steinar Krokstad, professor i medisin ved NTNU og daglig leder ved HUNT forskningssenter.\n\nP\u00e5 sp\u00f8rsm\u00e5l om HUNT-tallene fra 1995-1997 til 2006-2008 kan brukes til \u00e5 trekke en konklusjon om konsum blant dem som er eldre, alts\u00e5 over 60 eller 65 \u00e5r, i 2017/2018, svarte han:\n\n\u2013 Nei, tallene viser utviklingen mellom 1996 og 2007 blant dem som har deltatt i HUNT.\n\nDagbladet p\u00e5st\u00e5r at \u00ab60-\u00e5ringene har doblet drikkinga\u00bb. I artikkelen vises det til dobling i inntak av alkohol, men det st\u00e5r ogs\u00e5 at eldre drikker hyppigere enn f\u00f8r.\n\nAlkoholinntak og drikkefrekvens er to forskjellige ting. Drikkefrekvens sier noe om hvor ofte man drikker, mens inntak forteller hvor mye man drikker.\n\nHvert \u00e5r gjennomf\u00f8rer FHI befolkningsunders\u00f8kelser om bruk av rusmidler og tobakk i samarbeid med Statistisk sentralbyr\u00e5 (SSB). I 2018 ble alkoholdataene for 2017 presentert som nettpublikasjon, med en egen informasjonsside om alkohol i den voksne befolkningen.\n\nTall p\u00e5 konsum og drikkefrekvens er basert p\u00e5 selvrapportering. \u00abVi ser at selvrapportert bruk da er om lag halvparten av den estimerte omsetningen p\u00e5 7 liter ren alkohol for 2017\u00bb, skriver FHI. Selvrapportert gjennomsnittlig forbruk er h\u00f8yere blant menn enn kvinner, og st\u00f8rst blant den yngste aldersgruppen og lavest blant den eldste.\n\nDet er ogs\u00e5 verdt \u00e5 merke seg at respondentene blir bedt om \u00e5 svare for de siste 12 m\u00e5nedene. Dette kan v\u00e6re vanskelig \u00e5 huske eller svare presist p\u00e5.\n\n60-\u00e5ringene er for \u00f8vrig ikke en egen aldersgruppe hos FHI/SSB, her opererer man med 55-64 \u00e5r og 65-79 \u00e5r.\n\nTallene viser at det har v\u00e6rt en nedgang i selvrapportering av antall ganger respondentene har drukket alkohol i de eldste aldersgruppene fra 2012 til 2017.\n\nVi kan ogs\u00e5 se p\u00e5 andelen som oppgir \u00e5 ha drukket alkohol i l\u00f8pet av de siste 12 m\u00e5nedene, i samme tidsrom:\n\nOgs\u00e5 her ser vi en total nedgang for de eldste aldersgruppene fra 2012 til 2017, selv om det varierer noe fra \u00e5r til \u00e5r.\n\nFra og med 1996 har SSB gjennomf\u00f8rt levek\u00e5rsunders\u00f8kelsen med helse som tema hvert tredje \u00e5r.\n\nI 2015 ble det gjort endringer i sp\u00f8rsm\u00e5lsstillingen, blant annet i sp\u00f8rsm\u00e5l om drikkefrekvens. Disse tallene er derfor ikke sammenlignbare med tidligere tall.", "lang": "no"}