{"title": "Soning med fotlenke er en straff som virker", "subtitle": "Personer som er d\u00f8mt til opp til fire m\u00e5neders fengsel, eller har fire m\u00e5neder igjen til pr\u00f8vel\u00f8slatelse, kan s\u00f8ke om \u00e5 f\u00e5 sone med fotlenke.", "author": "www.faktisk.no", "date": null, "vclaim_id": "vclaim-id-10472", "url": "https://www.faktisk.no/faktasjekker/68M/soning-med-fotlenke-er-en-straff-som-virker", "vclaim": "I Norge finnes det flere m\u00e5ter \u00e5 sone en id\u00f8mt straff p\u00e5. If\u00f8lge Kriminalomsorgen g\u00e5r det et tydelig skille mellom \u00e5 sone straff i og utenfor fengsel. NRK kunne 18. april fortelle at det i fjor for f\u00f8rste gang var flere som p\u00e5begynte soning med alternative soningsformer enn i fengsel, og at flertallet av dem som p\u00e5begynner straffegjennomf\u00f8ring i samfunnet soner med fotlenke.\n\nI dag er maksimal domslengde for \u00e5 sone hele straffen med fotlenke fire m\u00e5neder, men regjeringen har foresl\u00e5tt \u00e5 \u00f8ke dette til seks m\u00e5neder. Arbeiderpartiet vil ogs\u00e5 \u00e5pne for at dommer p\u00e5 opptil seks m\u00e5neder kan gjennomf\u00f8res med hjemmesoning.\n\nSaken ble fulgt opp i Politisk kvarter p\u00e5 P2, hvor soning med fotlenke, eller straffegjennomf\u00f8ring med elektronisk kontroll, ble tema. Debattanter var Maria Aasen-Svensrud fra Arbeiderpartiet og Himanshu Gulati fra Fremskrittspartiet, begge stortingsrepresentanter og medlemmer av justiskomiteen p\u00e5 Stortinget. Aasen-Svensrud kom raskt med denne uttalelsen:\n\nHer brukes EK som en forkortelse for elektronisk kontroll, eller soning med fotlenke.\n\nN\u00e5r Faktisk.no sp\u00f8r hva Aasen Svendsrud om hva hun legger i \u00abstraff som virker\u00bb, svarer hun blant annet at hun mener at m\u00e5let med straff skal v\u00e6re b\u00e5de preventivt og at det forebygger ny kriminalitet og forhindrer \u00abgjengangere\u00bb.\n\nOrdningen med soning med fotlenke er regulert av straffegjennomf\u00f8ringsloven og forskrift om straffegjennomf\u00f8ring. I forskriften st\u00e5r dette om form\u00e5let med straffegjennomf\u00f8ring med elektronisk kontroll:\n\nHer nevnes alts\u00e5 ogs\u00e5 redusering av faren for tilbakefall, kalt residiv, som et form\u00e5l med ordningen. Men virker ordningen etter dette form\u00e5let? Er sjansen for tilbakefall lavere hos dem som soner med fotlenke? Det er dette vi skal se p\u00e5 i denne faktasjekken.\n\nIf\u00f8lge Kriminalomsorgen kan man alts\u00e5 s\u00f8ke om \u00e5 sone med fotlenke hvis man skal gjennomf\u00f8re opp til fire m\u00e5neders fengselsstraff, eller har fire m\u00e5neder igjen til forventet pr\u00f8vel\u00f8slatelse.\n\nDet er Kriminalomsorgen som avgj\u00f8r om man f\u00e5r sone med fotlenke eller om man m\u00e5 sone i fengsel. Retningslinjene sier blant annet at s\u00f8keren m\u00e5 ha eget bosted og ha jobb, studere eller v\u00e6re sysselsatt p\u00e5 annen m\u00e5te. Som hovedregel skal man ikke f\u00e5 sone med fotlenke hvis man er d\u00f8mt for volds- eller seksualforbrytelser.\n\nI 2016 s\u00f8kte 5833 personer om \u00e5 f\u00e5 sone med fotlenke. Forsker Tore Rokkan ved Kriminalomsorgens h\u00f8gskole og utdanningssenter (KRUS) har tidligere ansl\u00e5tt at ca 80 prosent av m\u00e5lgruppa s\u00f8ker om ordningen. 3394 fikk innvilget s\u00f8knaden.\n\nOrdningen med fotlenke ble innf\u00f8rt i 2008 som et pr\u00f8veprosjekt i seks fylker. I 2011 og 2012 ble ordningen utvidet til \u00e5 gjelde fem nye fylker, og i 2014 ble ordningen landsdekkende.\n\nI 2017 var det if\u00f8lge tall NRK har f\u00e5tt tilgang til over 3000 personer som p\u00e5begynte soning med fotlenke i Norge. Tallene er innsamlet av forskningsavdelingen p\u00e5 KRUS, men er ikke ikke publisert som offisiell statistikk.\n\nDe samme tallene viser at et stort flertall av dem som startet soning med fotlenke i fjor, sonet hele straffen p\u00e5 fire m\u00e5neder eller mindre (2882 personer), mens et mindretall sonet siste del av en lengre straff (383 personer).\n\nN\u00e5r Faktisk.no ber Aasen-Svensrud om \u00e5 dokumentere p\u00e5standen sin, f\u00e5r vi tilsendt en lenke til en rapport fra Vista Analyse. Denne rapporten ble skrevet p\u00e5 oppdrag av Justis- og beredskapsdepartementet, og publisert i mars 2016 med tittelen \u00abEvaluering av soning med fotlenke\u00bb.\n\nHer ser forfatterne blant annet p\u00e5 tilbakefall til ny kriminalitet, og oppsummerer det som finnes av \u00abm\u00e5linger av tilbakefall fra straff gjennomf\u00f8rt med elektronisk kontroll i Norge\u00bb. Det pekes p\u00e5 at de ulike m\u00e5lingene har forskjellige definisjoner av tilbakefall, noe som kan gi forskjellige utslag i tallene.\n\nDen f\u00f8rste m\u00e5lingen som omtales er en SSB-rapport fra 2013. Her har Torbj\u00f8rn Skar\u00f0hamar sett p\u00e5 tilbakefall som nytt fengselsopphold (ogs\u00e5 varetekt) f\u00f8r 1.1.2012 for d\u00f8mte som har avsluttet soning i l\u00f8pet av 2009.\n\nHan kommer da til et tilbakefall blant 6,9 prosent av dem som sonet i fengsel, og 2,2 prosent blant dem som sonet med elektronisk kontroll. Skar\u00f0hamar peker selv p\u00e5 svakheter ved sin egen m\u00e5ling:\n\nVista Analyses rapport viser ogs\u00e5 til en m\u00e5ling gjort av tidligere nevnte Tore Rokkan ved KRUS. M\u00e5lingen viser at 10 prosent av de unders\u00f8kte som sonet med fotlenke hadde tilbakefall, men Rokkan har ikke sammenlignet med en kontrollgruppe som har sonet i fengsel.\n\nFaktisk.no sp\u00f8r Tore Rokkan hvorfor han ikke har sammenlignet gruppene. Han forklarer at det er sv\u00e6rt vanskelig \u00e5 gj\u00f8re dette, fordi man ikke har noen naturlig kontrollgruppe \u00e5 sammenligne med:\n\n\u2013 De som soner med fotlenke er allerede valgt ut etter kriterier som gj\u00f8r at de har liten sjanse for tilbakefall. De er sysselsatte, har egen bolig, og soner kortere dommer, ofte for \u00f8konomisk kriminalitet og kj\u00f8ring i alkoholp\u00e5virket tilstand.\n\nRokkan forteller at nesten alle i m\u00e5lgruppa s\u00f8ker om fotlenkesoning. F\u00e5r de nei p\u00e5 s\u00f8knaden, er det ofte p\u00e5 grunn av de samme forholdene som gir en st\u00f8rre risiko for tilbakefall.\n\n\u2013 Det vil si at de vi kunne sammenlignet med som soner i fengsel, allerede har en h\u00f8yere risiko, forklarer Rokkan.\n\nForfatterne av Vista Analyses rapport skriver likevel at ting tyder p\u00e5 at elektronisk kontroll reduserer risikoen for tilbakefall blant domfelte i Norge. De peker samtidig p\u00e5 at reduksjonen er begrenset til grupper som har nevneverdig risiko for tilbakefall:\n\nDet er alts\u00e5 bare for den mindre gruppen som soner siste del av straffen sin, (i fjor 383 av 3265 personer) hvor soning med fotlenke antas \u00e5 ha effekt p\u00e5 sjansen for tilbakefall.\n\nDet finnes ogs\u00e5 en del utenlandsk forskning p\u00e5 feltet, men til dels store ulikheter i regelverk og praktisering av ordningen gj\u00f8r det vanskelig \u00e5 overf\u00f8re resultatene til Norge, if\u00f8lge Tore Rokkan ved KRUS.\n\nSiden Vista Analyse kom med sin rapport i mars 2016, har det kommet ny forskning p\u00e5 feltet. I august samme \u00e5r publiserte SSB en rapport utarbeidet av forsker Syn\u00f8ve Nygaard Andersen.\n\nSammen med medforfatter Kjetil Telle s\u00e5 Andersen p\u00e5 om andelen personer som beg\u00e5r nye lovbrudd etter endt straff er lavere blant dem som soner med fotlenke, enn blant dem som soner i fengsel. Bare helgjennomf\u00f8rere, alts\u00e5 de som sonet hele straffen med fotlenke, ble unders\u00f8kt.\n\nAndersen og Telle benyttet data fra pr\u00f8veordningen i \u00e5rene 2008-2011, da fotlenkesoning fremdeles ikke ble tilbudt i hele landet. P\u00e5 denne m\u00e5ten kunne forskerne sammenligne personer som sonet like straffer, med og uten fotlenke.\n\nForskningen viste at det var en lavere andel blant de som sonet med fotlenke som hadde beg\u00e5tt nytt lovbrudd: Tilbakefallsraten i pilotfylkene som innf\u00f8rte fotlenkeordningen falt med 2,38 prosentpoeng mer enn i de resterende fylkene etter to \u00e5r.\n\nAndersen vil imdlertid understreke at det er vanskelig \u00e5 kunne gi fotlenkesoningen \u00e6ren for dette i seg selv, og peker p\u00e5 noen av de samme utfordringene som Tore Rokkan:\n\n\u2013 V\u00e5re funn om at fotlenkeordning gir lavere tilbakefall til kriminalitet stemmer overens med tidligere studier, men det vanskelig \u00e5 v\u00e6re helt sikker p\u00e5 at man observerer en kausalitet, eller \u00e5rsakssammenheng, og ikke en korrelasjon. Det gjelder nesten all forskning av denne typen. \u00c5 si noe helt sikker om hva som p\u00e5virker adferd er vanskelige greier.\n\nLikevel mener Andersen det er dekning for \u00e5 si at fotlenkesoning virker.\n\n\u2013 Alle analyser vi har gjort peker i samme retning, og vi finner ingen tegn p\u00e5 at det g\u00e5r andre veien. Det finnes alltid forbehold \u00e5 ta, men alt i alt gir datagrunnlaget man har i dag grunn til \u00e5 si at fotlenkesoning virker.", "lang": "no"}