{"title": "Det er misvisende \u00e5 omtale mobillading som en brannfelle", "subtitle": "Det er en risiko forbundet med all bruk av elektronisk utstyr. Det er imidlertid sv\u00e6rt f\u00e5 kjente tilfeller av branner eller branntill\u00f8p som har oppst\u00e5tt som f\u00f8lge av mobillading.Fra 2016 til juni 2018 ble det det registrert 5685 bygningsbranner i Norge. I kun ni av brannene var mobiltelefon eller lading av mobiltelefon nevnt som en mulig \u00e5rsak av brannmennene p\u00e5 stedet. Politiet etterforsket fire av disse ni brannene, og bare i ett tilfelle ble det konkludert med at mobillading startet brannen.Det finnes tilfeller av at ladere har smeltet eller eksplodert, uten at det har f\u00f8rt til stor skade.", "author": "www.faktisk.no", "date": null, "vclaim_id": "vclaim-id-25833", "url": "https://www.faktisk.no/faktasjekker/ego/det-er-misvisende-a-omtale-mobillading-som-en-brannfelle", "vclaim": "Denne faktasjekken er en del av et samarbeid med NRK Forbrukerinspekt\u00f8rene, og skiller seg derfor noe fra v\u00e5rt vanlige format. Faktasjekkene inng\u00e5r som egne innslag i FBIs sendinger p\u00e5 NRK TV. P\u00e5standene er utvalgt i samr\u00e5d med FBI.\n\nP\u00e5stander om at det er farlig \u00e5 lade mobiltelefonen om natten er blitt gjentatt en rekke ganger de siste \u00e5rene.\n\n4. juni viet Dagbladet f\u00f8rstesiden sin til \u00abDe nye brannfellene: elsykkel, mobil, elbil og hjemmeelektronikk\u00bb.\n\nI papiravisen, og p\u00e5 nett, kunne man lese om brannsjefdatter Dina Sollie Bye (13) fra Verdal som opplevde at mobilladeren eksploderte under lading. I artikkelen er det lagt inn en faktaboks med tittelen: \u00abSlik lader du trygt:\u00bb.\n\nF\u00f8rste punkt er: \u00abIkke lad mobil, nettbrett og andre dupeditter om natta\u00bb.\n\nFlere medier har omtalt helt konkrete hendelser. I september 2017 skrev Telemarksavisa om en sofa som begynte \u00e5 brenne p\u00e5 grunn av mobillading. F\u00e6drelandsvennen (krever innlogging) skrev i 2015 om en lader som eksploderte mens en 12-\u00e5ring ladet nettbrettet.\n\nDe siste \u00e5rene har b\u00e5de NRK, TV 2, Nettavisen og Aftenposten skrevet saker der det advares mot lading om natten:\n\nTelenor skriver p\u00e5 sine nettsider at mobilen raskt kan bli en d\u00f8delig brannfelle, hvis du lader mens du sover.\n\nForsikringsselskapet Gjensidige har ogs\u00e5 skrevet om farene ved mobillading, under tittelen \u00abNorges mest brannfarlige ting\u00bb:\n\nOgs\u00e5 brannetatene sprer budskapet om at det er farlig \u00e5 lade mobiltelefonen om natten. Rogaland brann og redning skriver:\n\nAftenposten publiserte i 2016 en artikkel med et annet utgangspunkt. De stilte sp\u00f8rsm\u00e5l ved om det virkelig er s\u00e5 farlig \u00e5 lade mobiltelefonen som man kan f\u00e5 inntrykk av. De skriver:\n\nHvordan er det egentlig? Er lading av mobil en brannfelle? Hvor farlig er det \u00e5 lade om natten? Hvor mange branner starter p\u00e5 denne m\u00e5ten? Det skal vi fors\u00f8ke \u00e5 finne svar p\u00e5 i denne faktasjekken.\n\nDet finnes to norske institusjoner som f\u00f8rer statistikk over branner og branntill\u00f8p:\n\u2022 Direktoratet for samfunnssikkerhet og beredskap (DSB), som har et overordnet ansvar for brannetatene og brannberedskap.\n\nP\u00e5 vegne av forsikringsselskapene f\u00f8rer Finans Norge oversikt over alle innmeldte skader.\n\nAv 23 226 innmeldte brannskader i 2017, startet 1816 i elektroniske apparater. Denne statistikken brytes ikke ned p\u00e5 mobilladere og andre elektroniske apparater. For eksempel omfattes branner som startet i musikkanlegg, TV-er og PC-er ogs\u00e5 i dette tallet.\n\nFaktisk.no har v\u00e6rt i kontakt med Bjarne Rysstad, kommunikasjonssjef i Gjensidige, om omfanget av branner som startet i telefoner eller mobilladere.\n\n\u2013 Dette har vi dessverre ikke en egen statistikk p\u00e5, men vi kan bekrefte at vi har f\u00e5tt meldt slike skader. Dessuten er det nok mange skader som verken blir meldt til forsikringsselskapene eller til brannvesenet om de er sm\u00e5, sier Rysstad.\n\nOgs\u00e5 IF Skadeforsikring bekrefter overfor Faktisk.no at de har mottatt skademeldinger p\u00e5 brann eller branntill\u00f8p i forbindelse med lading av mobiltelefon.\n\n\u2013 Tallene v\u00e5re er ikke brutt ned slik at vi kan si hvor mange branner eller branntill\u00f8p som har startet i mobiltelefoner, sier kommunikasjonsr\u00e5dgiver i IF, Sigmund Clementz.\n\nSimen B. Rudi, kommunikasjonssjef i Sparebank1 forsikring skriver til Faktisk.no at de mangler data p\u00e5 omfanget av mobilbranner.\n\n\u2013 Det varierer litt hva som registreres som hendelse og skade\u00e5rsak n\u00e5r det kommer til brann. Vi registrerer mye p\u00e5 det vi kaller \u00absm\u00e5elektrisk\u00bb, men det rommer mer enn mobiler. Vi legger ofte inn \u00abkortslutning/gnist/lysbue\u00bb og \u00aboverspenning\u00bb, men vi har ikke mobillader som definert brann\u00e5rsak.\n\nForsikringsselskapene bekrefter alts\u00e5 at slike skader forekommer, men de har ikke tall som sier noe om omfanget.\n\nDirektoratet for samfunnssikkerhet og beredskap (DSB) samler inn data fra alle landets brann- og redningsetater. Etter hvert oppdrag m\u00e5 brannmennene legge inn data om utrykningen i det s\u00e5kalte BRIS-systemet.\n\nFra 2016 frem til 28. juni 2018 ble det registrert 5685 bygningsbranner.\n\nI ni av disse bygningsbrannene er mobiltelefon eller lading av mobiltelefon nevnt som en mulig \u00e5rsak til brannen av brannmennene.\n\nFire av tilfellene er etterforsket av politiet, og i ett tilfelle har politiet konkludert med lading av mobiltelefon som \u00e5rsak til brannen, opplyser DSB til Faktisk.no.\n\nHvis man tar utgangspunkt i at mobiltelefon er nevnt som en mulig \u00e5rsak til ni branner, utgj\u00f8r dette 0,2 prosent av alle bygningsbranner.\n\nIngen av disse ni brannene eller branntill\u00f8pene f\u00f8rte til personskade.\n\nF\u00f8r 2016 f\u00f8rte ikke brannetatene statistikk like systematisk som i dag \u2013 i systemet sitt registrerte de bygningsbranner der elektriske apparater var involvert. Av 3672 slike branner i perioden 2009-2015, er det ikke registrert noen branner som oppsto i mobiltelefon.\n\nBatteriladere var involvert i 66 branner, som utgj\u00f8r to prosent. Dette tallet inkluderer flere former for ladere, men str\u00f8mforsyning til mobiltelefon er egen kategori. I syv tilfeller ble det registrert at str\u00f8mforsyning til for eksempel mobil eller Ipod var involvert i brann.\n\nDSB opplyser til Faktisk.no at de i denne perioden kjenner til ett tilfelle av brann i bygning som oppsto i en uoriginal lader som var tilkoblet str\u00f8mnettet, men ikke telefonen.\n\nOversikten under viser at det soleklart vanligste arnestedet for brann var komfyr og kokeplate. I 1200 av de 3672 tilfellene er registrert at brannen startet i eller ved komfyren.\n\nOversikten viser ogs\u00e5 at elektriske apparater som vaskemaskin, t\u00f8rketrommel og lamper med gl\u00f8dep\u00e6re, mye hyppigere var involvert i branner og branntill\u00f8p enn mobiltelefoner (null tilfeller) eller gruppen \u00abstr\u00f8mforsyning sm\u00e5elektronikk (f.eks. til ipod, mobil)\u00bb (syv tilfeller).\n\nSvenskene har et lignende system som det nye norske, der brannmannskapet skal rapportere til \u00abMyndigheten f\u00f6r samh\u00e4llsskydd och beredskap\u00bb (MSB) om alle branner og branntill\u00f8p.\n\nHeller ikke den svenske statistikken er detaljert nok til \u00e5 trekke ut mobiltelefoner eller mobilladere som \u00e5rsak til brann. N\u00e5r Faktisk.no tar kontakt med MSB forteller de at de nylig har blitt spurt om dette av det svenske el-sikkerhetsverket. Derfor har de g\u00e5tt gjennom alle brannmeldinger i perioden 2006 til 2015 og s\u00f8kt i fritektstfeltet.\n\nAv totalt 190 746 brannmeldinger fant de 49 tilfeller der mobiltelefon eller lader var nevnt som en mulig \u00e5rsak til brannen. Det utgj\u00f8r 0,03 prosent av tilfellene.\n\nSaksbehandler i MSB, Mikael Malmquist, understreker at dette ikke er statistikk og at det bare er s\u00f8k p\u00e5 ulike ord i fritekstfeltet, for eksempel \u00abmobil\u00bb, \u00ablader\u00bb og \u00abusb\u00bb.\n\n\u2013 Dette sier ikke noe om det faktiske antallet hendelser. I Sverige er det innsatsleder som skriver hendelsesrapporten som etter hvert sendes til MSB. Det varierer veldig hva som fylles ut i fritekstfeltene, skriver Malmquist i en e-post.\n\nDe svenske tallene bekrefter at komfyren er en stor brannfelle i hjemmet. Av de 190 746 brannmeldingene er komfyren nevnt som arnested ved 24 847 tilfeller.\n\nNorsk brannvernforening sier ikke at du ikke b\u00f8r lade mobiltelefonen om natten. I stedet gir de r\u00e5d om at ladere ikke m\u00e5 v\u00e6re tildekket. Den svenske brannsikkerhetsforeningen har flere r\u00e5d for \u00e5 redusere faren for brann i mobil eller lader:\n\u2022 Lad p\u00e5 et hardt underlag - ikke i sengen eller sofaen.\n\u2022 Pass p\u00e5 at laderen og ledningen er hel. Kast produkter n\u00e5r de g\u00e5r i stykker.\n\u2022 Dra ut kontakten n\u00e5r du har ladet ferdig.\n\u2022 Om mulig, unng\u00e5 \u00e5 lade om natten.\n\nHeller ikke IF forsikring vil si at du ikke m\u00e5 lade mobiltelefonen om natten:\n\n\u2013 Hvis det er vanskelig \u00e5 unng\u00e5, s\u00e5 er det noen r\u00e5d vi har. Bruk original lader eller en uoriginal lader som er kj\u00f8pt p\u00e5 et anerkjent utsalgssted. Legg mobilen p\u00e5 et ikke brennbart underlag \u2013 en keramikkflis eller noe slikt. Og lad i et rom med seriekoblet optisk r\u00f8ykvarsler, sier kommunikasjonsr\u00e5dgiver Clementz.\n\nDet er ikke tvil om at det er en viss risiko forbundet med \u00e5 lade mobiltelefon, men det finnes ikke gode nok tall til \u00e5 fastsl\u00e5 akkurat hvor stor denne risikoen er.\n\nTilgjengelig tall og statistikk p\u00e5 omr\u00e5det tyder p\u00e5 at faren ved \u00e5 lade mobiltelefonen om natten er liten. De aller fleste nordmenn lader en mobiltelefon jevnlig, men likevel er det bare en h\u00e5ndfull brannutrykninger som kan settes i sammenheng med slik lading.\n\nDet er ingen kjente tilfeller av personskade etter brann oppst\u00e5tt i mobiltelefon eller mobillader.\n\nTallene som finnes tyder p\u00e5 at det er sv\u00e6rt liten sjanse for at mobiltelefonen eller mobilladeren din skal begynne \u00e5 brenne.", "lang": "no"}