{"title": "Su Facebook ci sono davvero centinaia di pagine che inneggiano al fascismo?", "subtitle": "Dall'esaltazione di Mussolini a quella del ventennio e della marcia su Roma. Quanto materiale c'\u00e8 sul social network?", "author": "www.agi.it", "date": null, "vclaim_id": "vclaim-id-3390", "url": "https://www.agi.it/fact-checking/facebook_apologia_fascismo-3266966/news/2017-12-14/", "vclaim": "La presidente della Camera Laura Boldrini, nel corso della tradizionale cerimonia per lo scambio di auguri natalizi con la stampa parlamentare lo scorso 12 dicembre, ha dichiarato (min. 17.17): \u201cCi sono 300 pagine Facebook apologetiche, e l\u2019apologia di fascismo \u00e8 un reato\u201d.\n\nVediamo per prima cosa il quadro normativo. L\u2019apologia di fascismo, come afferma la Boldrini, \u00e8 un reato. \u00c8 previsto dalla legge 20 giugno 1952, n. 645 (contenente \"Norme di attuazione della XII disposizione transitoria e finale della Costituzione\"), detta anche Legge Scelba.\n\nIn particolare l\u2019articolo 4 (\u201cApologia del fascismo\u201d) dispone che chiunque fa propaganda per la costituzione di una associazione, di un movimento o di un gruppo fascista (secondo la definizione data dall\u2019articolo 1) \u00e8 punito con una multa, l\u2019interdizione quinquennale dai pubblici uffici e tra sei mesi e due anni di carcere.\n\nUna prima ricerca \u00e8 stata pubblicata su \u201cPatria Indipendente\u201d, il periodico cartaceo e online edito dall\u2019Anpi, il 19 dicembre 2016. I dati diffusi erano aggiornati al giorno 3 di quel mese.\n\nQui Giovanni Baldini, responsabile tecnico del sito web dell\u2019Anpi che ha collaborato con \u201cPatria Indipendente\u201d alla stesura della ricerca, affermava: \u201cIl progetto sperimentale ha rilevato oltre diecimila pagine che in qualche modo sono connesse a correnti dell\u2019estremismo di destra. Dopo un\u2019attenta scrematura, il numero \u00e8 sceso a circa 2.700, e le pagine palesemente apologetiche sono circa 300\u201d.\n\nPubblicata sempre da \u201cPatria Indipendente\u201d, la nuova ricerca \u00e8 datata 4 maggio 2017 e quantifica in \u201coltre 3.600 le pagine incluse nei criteri che ci siamo dati\u201d, e \u201cfra queste abbiamo contato circa 500 pagine nelle quali sono presenti, in testi ed immagini, costanti collegamenti col fascismo e spesso espliciti apprezzamenti\u201d.\n\nPossiamo citare ad esempio: \u201cEssere fascista NON \u00e8 reato\u201d, \u201cIstinto Fascista: Nel Dubbio Mena\u201d, \u201cBenito Mussolini eterna passione\u201d, \u201cIl mio credo si chiama Mussolini\u201d, \u201cCuore NERO Batte Fiero dux mea lux\u201d, \u201cIo sono fascista\u201d, \u201cNoi fascisti d\u2019Italia\u201d, \u201cQuesto \u00e8 fascismo\u201d, \u201cNoi giovani fascisti italiani\u201d, \u201cBenito Mussolini...Un Uomo...Un Grande!!\u201d, \u201cFascismo: un valore mai morto\u201d, e via dicendo.", "lang": "it"}