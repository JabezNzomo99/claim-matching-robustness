{"title": "Czy Polska ma jedne z najni\u017cszych cen energii w Europie?", "subtitle": "Czy Polska ma jedne z najni\u017cszych cen energii w Europie? Odpowied\u017a znajdziecie w naszej analizie wypowiedzi Mateusza Morawieckiego.", "author": "demagog.org.pl", "date": null, "vclaim_id": "vclaim-id-34916", "url": "https://demagog.org.pl/wypowiedzi/czy-polska-ma-jedne-z-najnizszych-cen-energii-w-europie/", "vclaim": "Czy Polska ma jedne z najni\u017cszych cen energii w Europie?\n\nNajnowsze dane Eurostatu na temat cen energii elektrycznej w Europie dotycz\u0105 pierwszej po\u0142owy 2019 roku. Europejski Urz\u0105d Statystyczny prezentuje cen\u0119 (zawieraj\u0105c\u0105 podatki) 1 kWh w euro dla u\u017cytkownik\u00f3w domowych (odbiorcy \u015bredniej wielko\u015bci o rocznym zu\u017cyciu w zakresie mi\u0119dzy 2 500 kWh a 5 000 kWh) i przemys\u0142owych (odbiorcy o rocznym zu\u017cyciu w zakresie mi\u0119dzy 500 MWh a 2 000 MWh) w pa\u0144stwach Unii Europejskiej oraz innych krajach europejskich.\n\nKonsumenci domowi najwi\u0119cej w Europie za energi\u0119 elektryczn\u0105 p\u0142ac\u0105 w Niemczech (0,3088 euro za 1 kWh). Natomiast najta\u0144szy pr\u0105d jest na Ukrainie (1 kWh to koszt 0,0442 euro). Polska z cen\u0105 0,1343 euro klasyfikuje si\u0119 na 15 miejscu od ko\u0144ca w\u015br\u00f3d 39 europejskich pa\u0144stw. \u015arednia dla pa\u0144stw UE wynosi 0,2159 euro za 1 kWh. Ta\u0144szy pr\u0105d w UE jest w 5 pa\u0144stwach (Bu\u0142garia, W\u0119gry, Litwa, Malta, Chorwacja).\n\nCena energii elektrycznej dla konsument\u00f3w przemys\u0142owych najwi\u0119ksza jest we W\u0142oszech (ponad 0,16 euro za 1 kWh), a najmniejsza na Islandii (nieca\u0142e 0,06 euro za 1 kWh). Polska zajmuje 24 pozycj\u0119 od ko\u0144ca (1 kWh kosztuje ok. 0,10 euro) na 39 sklasyfikowanych pa\u0144stw. \u015arednia cena w UE wynosi ponad 0,12 euro za 1 kWh. Ta\u0144szy pr\u0105d dla du\u017cych odbiorc\u00f3w pr\u0105du jest w 11 pa\u0144stwach cz\u0142onkowskich UE.\n\nWarto nadmieni\u0107, \u017ce w ci\u0105gu pierwszego p\u00f3\u0142rocza 2019 roku w Polsce odnotowano jeden z najwi\u0119kszych wzrost\u00f3w (o ponad 15%) cen energii elektrycznej dla przedsi\u0119biorc\u00f3w. W UE ceny bardziej wzros\u0142y tylko w Rumunii, na W\u0119grzech i we W\u0142oszech. Natomiast odwrotn\u0105 sytuacj\u0119 zaobserwowano w cenie pr\u0105du dla odbiorc\u00f3w domowych. W naszym kraju dosz\u0142o do blisko pi\u0119cioprocentowego spadku cen, co zagwarantowa\u0142o Polsce trzeci\u0105 lokat\u0119 w UE i pi\u0105t\u0105 w Europie po Mo\u0142dawii, Kosowie, Danii i Portugalii.\n\nAnaliza zgromadzonych przez Eurostat danych pozwala zgodzi\u0107 si\u0119 ze stwierdzeniem, \u017ce ceny energii elektrycznej dla konsument\u00f3w domowych w Polsce nale\u017c\u0105 do najni\u017cszych w Unii Europejskiej, a nawet ca\u0142ej Europie. Natomiast koszt 1 kWh dla du\u017cych odbiorc\u00f3w z ca\u0142\u0105 pewno\u015bci\u0105 nie nale\u017cy do jednych z najta\u0144szych na naszym kontynencie. Mateusz Morawiecki w swej wypowiedzi nie zwr\u00f3ci\u0142 uwagi na t\u0119 dychotomi\u0119, co mo\u017ce wprowadza\u0107 odbiorc\u0119 w b\u0142\u0105d, jakoby cena energii og\u00f3\u0142em w Polsce by\u0142a jedn\u0105 z najni\u017cszych w Europie. W zwi\u0105zku z powy\u017cszym uznajemy wypowied\u017a Mateusza Morawieckiego za manipulacj\u0119.", "lang": "pl"}