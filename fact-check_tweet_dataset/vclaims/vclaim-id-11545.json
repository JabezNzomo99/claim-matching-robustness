{"title": "Fico ha ragione su quanto (poco) investe l\u2019Italia in ricerca e sviluppo", "subtitle": "", "author": "pagellapolitica.it", "date": null, "vclaim_id": "vclaim-id-11545", "url": "https://pagellapolitica.it/dichiarazioni/8137/fico-ha-ragione-su-quanto-poco-investe-litalia-in-ricerca-e-sviluppo", "vclaim": "\u00ab\u00c8 ancora poco l'investimento che il nostro Stato fa in ricerca, in informazione, e deve aumentare. In Europa in percentuale rispetto al Pil siamo ancora molto sotto e dobbiamo assolutamente crescere e investire di pi\u00f9\u00bb.\n\nPrima di confrontare la realt\u00e0 italiana e quella degli altri Paesi europei, cerchiamo di capire quanto investe l'Italia nella ricerca e nello sviluppo. I dati consolidati pi\u00f9 recenti (pubblicati a settembre 2018) sono quelli messi a disposizione dall\u2019Istat e relativi al 2016.\n\nIl nostro Paese ha speso in ricerca e sviluppo (R&S) una quota del suo Pil pari all\u20191,38 per cento \u2013 circa 23,2 miliardi di euro. Questo dato \u00e8 in lieve aumento rispetto all\u20191,34 per cento del 2015. La spesa riportata si riferisce agli investimenti in R&S sostenuti da imprese, istituzioni pubbliche, istituzioni private non profit e universit\u00e0.\n\nDue anni fa, infatti, tra i Paesi che fanno parte dell\u2019Unione europea, la media di investimenti in ricerca e sviluppo \u00e8 stata pari al 2,03 per cento del Pil (dato provvisorio e condiviso a febbraio 2018), cifra superiore alla percentuale italiana.\n\nNella tabella Eurostat viene riportato per il nostro Paese un investimento pari all\u20191,29 per cento. La discrepanza tra questo dato e quello dell\u2019Istat citato sopra (1,38 per cento) \u00e8 probabilmente dovuta ai diversi periodi di pubblicazione dei dati (febbraio 2018 per Eurostat e settembre 2018 per Istat). In entrambi i casi, comunque, sia che si tratti di dati provvisori sia consolidati, l\u2019Italia \u00e8 al di sotto della media dei Paesi membri Ue.\n\nLa differenza \u00e8 nell\u2019ordine di mezzo punto percentuale: pu\u00f2 sembrare irrisoria, ma stiamo parlando di percentuali relative al Prodotto interno lordo (Pil). Equivalgono quindi a miliardi di euro, e una variazione decimale pu\u00f2 gi\u00e0 considerarsi significativa (basti pensare che quel 1,38 per cento del Pil italiano del 2016 corrisponde a 23,2 miliardi di euro).\n\nCome viene sottolineato dalla stessa Commissione europea, l\u2019investimento che fanno in R&S questi Paesi \u00e8 distante da quello italiano. Nella relazione per Paese 2018 pubblicata lo scorso marzo e relativa all\u2019Italia, si rileva infatti il ritardo del nostro Paese rispetto al resto dell\u2019Ue per quanto riguarda la spesa pubblica impegnata nella ricerca.\n\nNel 2014 \u00e8 nato, per iniziativa dell\u2019Ue, Horizon 2020. Il programma \u00e8 il principale strumento con cui l\u2019Unione finanzia e supporta ricerca e innovazione. Durante i sette anni di attivit\u00e0 vengono messi a disposizione finanziamenti europei per una cifra totale pari a quasi 80 miliardi di euro a cui si aggiungono, poi, investimenti privati e pubblici nazionali.\n\nIl rapporto dell\u2019Osservatorio sulla Ricerca e l\u2019Innovazione della Commissione Europea individua alcune cause del ritardo italiano: la bassa intensit\u00e0 di R&S delle piccole e micro imprese, che rappresentano la maggior parte del tessuto imprenditoriale italiano ma che operano in una realt\u00e0 generale sfavorevole (ad esempio per le condizioni di prestito restrittive); i tagli di bilancio che hanno interessato la spesa per la ricerca e lo sviluppo; la riduzione del personale universitario; le forti disparit\u00e0 economiche tra il Nord e il Sud del Paese.\n\nGli ultimi dati disponibili condivisi dall\u2019Istat e relativi al 2016 sottolineano come l\u2019Italia investa l\u20191,38 per cento del proprio Pil in ricerca e sviluppo, a fronte di una media dei Paesi membri Ue del 2,04 per cento. Non \u00e8 chiaro se l'esponente del Movimento Cinque Stelle volesse riferirsi alla spesa complessiva italiana in R&S o alla sola quota delle istituzioni pubbliche. Ad ogni modo, la percentuale degli investimenti statali in R&S \u00e8 pari allo 0,5 per cento del Pil, mentre la media Ue si attesta sullo 0,7 per cento. Quindi, anche in questo caso, la media Ue supera quella italiana. Inoltre, il nostro Paese \u00e8 in ritardo sull\u2019obiettivo del 1,53 per cento di Pil investito in ricerca e sviluppo previsto dal programma europeo .", "lang": "it"}