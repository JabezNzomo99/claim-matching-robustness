{"title": "Renzi esagera un po' sui costi delle proposte elettorali di Berlusconi", "subtitle": "Reddito di dignit\u00e0, pensioni minime a mille euro,\u00a0flat tax e no tax area costeranno davvero 157 miliardi?", "author": "www.agi.it", "date": null, "vclaim_id": "vclaim-id-7765", "url": "https://www.agi.it/fact-checking/renzi_berlusconi_fact-checking-3320285/news/2017-12-29/", "vclaim": "\u200bAlle soglie del nuovo anno e dello scioglimento delle Camere, il clima da campagna elettorale in vista delle prossime elezioni politiche \u00e8 sempre pi\u00f9 caldo. Matteo Renzi, che in un\u2019intervista a La Stampa del 28 dicembre aveva detto di aver \u201cfatto i calcoli delle ultime tre proposte elettorali di Berlusconi: siamo gi\u00e0 oltre 150 miliardi\u201d, ha poi specificato sul suo profilo Facebook che \u201cBerlusconi e Salvini propongono reddito di dignit\u00e0 a mille euro per tutti, pensioni minime a mille euro per tutti, flat tax al 20% e no tax area fino a 13mila euro. Costo totale: circa 157 miliardi di euro. Ripeto: 157 miliardi di euro\u201d.\n\nRenzi non precisa come abbia effettuato quei calcoli. Ci abbiamo provato noi. Qualche difficolt\u00e0 viene dal fatto che Berlusconi non \u00e8 molto chiaro sui dettagli, ma il segretario del PD sembra aver ragione, almeno per l\u2019ordine di grandezza delle spese (o mancate entrate) previste. La parte del leone, comunque, la fa una sola misura delle tre proposte.\n\nPartiamo dall\u2019ultima proposta di Silvio Berlusconi: il \u201creddito di dignit\u00e0\u201d. Il leader di Forza Italia ha detto in un\u2019intervista a R101 di voler garantire 1.000 euro al mese a chiunque sia sotto quella soglia di guadagno, quella che \u201cMilton Friedman chiamava imposta negativa sul reddito\u201d. Secondo Luigi Di Maio del Movimento 5 Stelle \u201c\u00e8 un modo gentile per dire che ci hanno copiato il reddito di cittadinanza, ma senza ammetterlo\u201d.\n\nLa differenza rispetto alla proposta del M5s sta nella cifra: i Cinque stelle parlano di 780 euro al mese come soglia minima, mentre Berlusconi appunto di 1.000 euro. Ci eravamo gi\u00e0 occupati della proposta del M5s in questa analisi: l\u2019Istat aveva calcolato nel suo Rapporto annuale 2014 che il costo di una operazione simile si aggirerebbe sui 15,5 miliardi di euro.\n\nL\u2019istituto di statistica aveva detto in quell\u2019occasione che se invece il reddito da 780 euro fosse erogato ai singoli individui, senza tener conto del reddito familiare, il costo per le casse dello Stato sarebbe di 90 miliardi. E questo sempre tenendo in considerazione i 780 euro come soglia.\n\nSi potrebbe aggiungere che spesso Berlusconi ha parlato di uno stipendio di 1.000 euro per le casalinghe (in Italia, secondo l\u2019Istat, queste sono in totale 7 milioni e 338mila e \u201cpoco pi\u00f9 della met\u00e0 delle casalinghe non ha mai svolto attivit\u00e0 lavorativa retribuita nel corso della vita\u201d), ma Renzi non lo cita.\n\nAltra proposta di Berlusconi \u00e8 alzare la soglia delle pensioni minime a 1.000 euro. Le pensioni minime sono un suo cavallo di battaglia: ci eravamo gi\u00e0 occupati dell\u2019errore commesso dal leader di Forza Italia quando sostiene di aver alzato in passato le pensioni minime a un milione di lire per oltre un milione e 800mila italiani.\n\nCome scrive l\u2019Osservatorio sulle pensioni dell\u2019Inps, in Italia sono 13.107.705 le pensioni al di sotto dei 1.000 euro e di queste \u201csolo 5.106.486 beneficiano di prestazioni legate a requisiti reddituali bassi, quali integrazione al minimo, maggiorazioni sociali, pensioni e assegni sociali e pensioni di invalidit\u00e0 civile\u201d.\n\nCon un calcolo approssimativo, e valutando solo il costo di un ricalcolo netto della pensione, per aumentare le quasi 4,7 milioni di pensioni sotto ai 500 euro bisognerebbe spendere oltre 2,35 miliardi di euro (con aumento di 500 euro), per aumentare i quasi 6,7 milioni di pensioni tra i 500 e i 750 euro bisognerebbe spendere altri 2,5 miliardi di euro circa (considerando un aumento medio di 380 euro) e per aumentare le 1,7 milioni di pensioni tra i 750 e i 1.000 euro il costo sarebbe di oltre 200 milioni (con aumento medio di 125 euro). Il totale sarebbe quindi pari a circa 8 miliardi di euro netti.\n\nCi sono infatti le tasse: l\u2019Irpef sulle pensioni pi\u00f9 basse \u00e8 al 23%, a cui si aggiungono le addizionali locali, per cui si pu\u00f2 considerare che il lordo sia circa del 30% superiore al netto - anche se, nel caso dell\u2019Irpef, si tratta di soldi che in larga parte ritornano allo Stato. In conclusione, basandoci sui nostri calcoli prudenziali, l\u2019impatto (lordo) di una norma simile potrebbe essere tra i 10 e i 15 miliardi.\n\nLa flat tax \u00e8 la proposta di Forza Italia - e della Lega - di introdurre una tassa ad aliquota unica sia per le persone sia per le aziende. I due alleati non sono ancora d\u2019accordo sull\u2019imposta da introdurre, perch\u00e9 Matteo Salvini la pone al 15%, mentre Berlusconi al 23%. Peraltro Brunetta parla di 15-20% (Cartabianca, min. 4\u201910\u201d) e nella proposta di Forza Italia dello scorso aprile la cifra era del 22,8%. Invece lo stesso Berlusconi aveva parlato di una sola aliquota al 20% nel dicembre 2014.\n\nRenzi, parlando dell\u2019idea di Berlusconi, ha scritto di una \u201cflat tax al 20%\u201d. Inoltre il leader Pd ha anche ricordato l\u2019intenzione forzista di introdurre una \u201cno tax area fino a 13mila euro\u201d, cio\u00e8 la totale detassazione per tutti coloro che guadagnano meno di 13mila euro all\u2019anno (in realt\u00e0 anche in questo caso Brunetta e Berlusconi non sembrano ancora del tutto allineati, perch\u00e9 il primo sempre a Cartabianca ha parlato di 8-12mila euro).\n\nRenzi sostiene che le proposte di Berlusconi su \u201creddito di dignit\u00e0 a mille euro per tutti, pensioni minime a mille euro per tutti, flat tax al 20% e no tax area fino a 13mila euro\u201d abbiano un costo totale per le casse dello Stato di \u201ccirca 157 miliardi di euro\u201d. Non possiamo sapere da dove il segretario del Pd abbia ricavato questa cifra, anche perch\u00e9 non la suddivide per voce di spesa, ma secondo quanto siamo riusciti a valutare noi \u00e8 un poco esagerata ma nell\u2019ordine di grandezza corretto.\n\nIl costo delle pensioni minime a 1.000 euro \u00e8 il pi\u00f9 difficile da stimare: il nostro calcolo \u00e8 di oltre 8 miliardi netti, comunque superiore ai 7 miliardi lordi riportati da Berlusconi, mentre Il Foglio parla di 20 miliardi di euro. Molto dipende da quali pensioni verrebbero alzate e come, ma possiamo considerare realistico un costo tra i 10 e i 15 miliardi.\n\nIl totale si pu\u00f2 stimare intorno ai 130 miliardi di euro, con parecchia incertezza e tenendo conto delle stime pi\u00f9 prudenti. Oltre 20 miliardi di euro in meno di quanto sostenuto da Renzi - che d\u00e0 oltretutto le sue cifre per sicure - ma il nostro \u00e8 un calcolo per difetto, mentre \u00e8 lecito aspettarsi che il segretario del PD abbia usato stime pi\u00f9 abbondanti.", "lang": "it"}