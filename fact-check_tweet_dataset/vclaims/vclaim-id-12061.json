{"title": "Ingenting tilsier at standardiserte snusbokser gir fem tonn ekstra plast i naturen", "subtitle": "Vi vet ikke hvor mye plast som havner i naturen. Vi vet heller ikke hvor mange standardiserte bokser av General l\u00f8ssnus som har havnet i naturen.", "author": "www.faktisk.no", "date": null, "vclaim_id": "vclaim-id-12061", "url": "https://www.faktisk.no/faktasjekker/8p7/ingenting-tilsier-at-standardiserte-snusbokser-gir-fem-tonn-ekstra-plast-i-naturen", "vclaim": "I desember 2016 ble et lovforslag om standardiserte tobakkspakninger vedtatt i Stortinget. De n\u00f8ytrale pakningene ble innf\u00f8rt p\u00e5 b\u00e5de snus og r\u00f8yk i en overgangsperiode mellom 1. juli 2017 og 1. juli 2018.\n\nNettavisen tok nylig for seg det de mener er en utilsiktet konsekvens av lovendringen i en artikkel. If\u00f8lge avisen har vedtaket nemlig f\u00f8rt til fem tonn ekstra plast i naturen.\n\nTittelen p\u00e5 saken er \u00abHelseminister Bent H\u00f8ies snusbokser ga fem tonn ekstra plast i naturen\u00bb. Dette er p\u00e5standen vi skal se n\u00e6rmere p\u00e5 i denne faktasjekken.\n\nF\u00f8r p\u00e5budet om bruk av standardiserte pakninger, ble General l\u00f8ssnus solgt i bokser med pappbunn. Nettavisen skriver at selges det rundt 6 millioner slike snusbokser i \u00e5ret. If\u00f8lge Nettavisen m\u00e5tte General fjerne pappbunnen etter p\u00e5budet.\n\nNettavisen skriver at dette betyr at selskapet m\u00e5 bruke n\u00e6rmere 50 tonn ekstra plast i produksjonen. Deretter har Nettavisen gjort det de beskriver som et \u00abmeget beskjedent anslag\u00bb:\n\nDet fremg\u00e5r ikke av saken om anslaget p\u00e5 10 prosent stammer fra faglig hold, eller om det er noe Nettavisen selv har kommet opp med.\n\nFaktisk.no tar med kontakt med journalist Espen Teigen, som har skrevet saken. I en e-post skriver han at det er vanskelig \u00e5 finne den eksakte andelen plast som havner i naturen, men at flere studier ligger skyh\u00f8yt over estimatet p\u00e5 10 prosent, som Nettavisen har benyttet.\n\nHer viser Teigen til Aftenpostens omtale av en studie publisert i Science Advances, samt selve studien. If\u00f8lge rapporten har det blitt generert 6300 millioner tonn plastavfall etter at plast ble tatt i bruk som materiale. Av dette er rundt 9 prosent blitt resirkulert, 12 prosent brent, mens 79 prosent har endt p\u00e5 s\u00f8ppelfyllinger eller i naturen.\n\nDet er imidlertid uklart hvordan dette tallet skal underbygge Nettavisens \u00abbeskjedne anslag\u00bb. Studien inneholder ikke et eget tall for hvor mye som havner i naturen, og den baserer seg ogs\u00e5 p\u00e5 et estimat for hele verden siden rundt 1950, da plast begynte \u00e5 bli tatt i bruk. Tallene m\u00e5 derfor sies \u00e5 v\u00e6re irrelevante som dokumentasjon p\u00e5 en p\u00e5stand om plastfors\u00f8pling i Norge i 2018/2019.\n\nN\u00e5r det gjelder totalmengden \u00f8kt plast fra boksene (50 tonn), opplyser han at denne stammer fra Swedish Match, som er produsenten av den aktuelle snustypen.\n\nMangelfull h\u00e5ndtering av plastavfall er et stort globalt problem. Dette dreier seg om plast som blir kastet i s\u00f8pla, men som ikke blir h\u00e5ndtert p\u00e5 skikkelig vis etterp\u00e5. Dette problemet er s\u00e5 godt som ikke-eksisterende i Norge, og de fleste andre rike land, if\u00f8lge en gjennomgang av Ourworldindata.com. I gjennomgangen vises det til en studie publisert i det vitenskapelige tidsskriftet Science.\n\nPlast kan imidlertid ogs\u00e5 havne i naturen ved at folk kaster den andre steder enn i s\u00f8pla. Studien i Science estimerer imidlertid at dette kun dreier seg om rundt 2 prosent av plasten som havner p\u00e5 avveie globalt. Dette tallet legges ogs\u00e5 til grunn for Norge. Forskerne regner med andre ord med at 2 prosent av plasten i Norge havner p\u00e5 avveie. Nettavisens \u00abmeget beskjedne anslag\u00bb p\u00e5 10 prosent er alts\u00e5 fem ganger h\u00f8yere enn dette.\n\nDet finnes flere ulike beregninger for hvor mye plast som havner i naturen. If\u00f8lge laget av konsulentselskapet Mepex p\u00e5 oppdrag for Milj\u00f8direktoratet i 2014, er plastfors\u00f8plingsraten trolig langt lavere i Nord-Europa enn i mange andre regioner i verden. If\u00f8lge rapporten er det flere som opererer med 10 prosent fors\u00f8plingsrate i verden totalt sett, mens den kan den v\u00e6re p\u00e5 1-2 prosent i Norge og resten av Nord-Europa.\n\nFrode Syversen, daglig leder i Mepex, er en av rapportforfatterne. Han kan ikke uttale seg om snusbokser generelt, fordi man ikke har godt nok tallgrunnlag.\n\n\u2013 Men 10 prosent h\u00f8res veldig mye ut. Et anslag p\u00e5 \u00e9n prosent vil v\u00e6re mer n\u00e6rliggende. Da snakker vi om fors\u00f8pling av forbruksartikler i plast. Det kan v\u00e6re enkeltprodukter som avviker fra snittet, og snusboksen kan ha h\u00f8yere fors\u00f8plingsrate enn andre produkter, sier han til Faktisk.no.\n\nFaktisk.no har v\u00e6rt i kontakt med b\u00e5de Milj\u00f8direktoratet og Hold Norge Rent. Ingen av dem har gode anslag p\u00e5 hvor mye plast som havner i naturen.\n\nSwedish Match, som selger l\u00f8ssnus fra General, kan bare oppgi salgstall fra 1. juli 2017 til 30. juni 2018, fordi nyere tall er b\u00f8rssensitiv informasjon. Disse viser at det ble solgt 6,4 millioner bokser l\u00f8ssnus i perioden.\n\nI det aktuelle tidsrommet utgjorde l\u00f8ssnus 8,3 prosent av det totale snusmarkedet i Norge, og General l\u00f8ssnus sin andel av l\u00f8ssnussalget l\u00e5 p\u00e5 92 prosent. For Taxfree utgjorde l\u00f8ssnus 6,4 prosent av markedet.\n\nDe nye standardiserte snusboksene ble innf\u00f8rt i en overgangsperiode fra 1. juli 2017 og 1. juli 2018. Salgstallene vi f\u00e5r oppgitt omfatter derfor ikke salg av l\u00f8ssnus i standardiserte bokser.\n\n\u2013 En forutsetning for regnestykket er at markedet er likt etter implementeringen av standardiserte forpakninger. Det er tidlig \u00e5 konkludere p\u00e5 det sp\u00f8rsm\u00e5let, men det har ikke v\u00e6rt dramatiske endringer i salget etter implementeringen, skriver Nils Erlimo, kommunikasjonsdirekt\u00f8r i Swedish Match Norge, i en e-post til Faktisk.no.\n\nFaktisk.no har tidligere faktasjekket en annen p\u00e5stand om standardisert innpakning av tobakk:\n\nNettavisen p\u00e5st\u00e5r at et \u00abmeget beskjedent anslag\u00bb viser at \u00abomtrent 10 prosent av plasten [vil] havne i naturen\u00bb, og at det medf\u00f8rer \u00abfem tonn ekstra med plast langs norske stier og strender\u00bb etter at General l\u00f8ssnus m\u00e5tte bytte fra papp- til plastbunn p\u00e5 snusboksene sine.\n\nDet finnes ulike anslag p\u00e5 hvor mye plast som havner i naturen. Nettavisens \u00abmeget beskjedne anslag\u00bb er 5 ganger h\u00f8yere enn anslaget som blir brukt i en studie publisert i Science, og 5 til 10 ganger h\u00f8yere enn et anslag i en rapport fra konsulentselskapet Mepex.\n\nDet er stor usikkerhet knyttet til anslagene. Vi vet ikke hvor mye plast som havner i naturen. Vi vet heller ikke hvor mange standardiserte bokser av General l\u00f8ssnus som har havnet i naturen.", "lang": "no"}