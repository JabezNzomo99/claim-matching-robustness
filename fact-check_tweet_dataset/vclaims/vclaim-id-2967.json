{"title": "Nei, den relative befolkningsveksten i Norge var ikke tre ganger s\u00e5 stor som i Danmark fra 1995 til 2017", "subtitle": "Den relative befolkningsveksten i Norge var omtrent dobbelt s\u00e5 stor som i Danmark, og rundt \u00e9n og en halv ganger s\u00e5 stor som i Sverige, i denne perioden.", "author": "www.faktisk.no", "date": null, "vclaim_id": "vclaim-id-2967", "url": "https://www.faktisk.no/faktasjekker/Mqo/nei-den-relative-befolkningsveksten-i-norge-var-ikke-tre-ganger-sa-stor-som-i-danmark-fra-1995-til", "vclaim": "14. februar gjestet professor Terje Tvedt ved Universitetet i Bergen Ole Torps program \u00abTorp\u00bb for \u00e5 snakke om boken sin, \u00abDet internasjonale gjennombruddet\u00bb. Hovedtema i boken er hvordan innvandring og internasjonalisering har endret Norge de siste ti\u00e5rene. For \u00e5 beskrive utviklingen sier Tvedt:\n\nFaktisk.no tok kontakt med Terje Tvedt for \u00e5 sp\u00f8rre hva han bygger denne uttalelsen p\u00e5, men Tvedt har ikke besvart henvendelsen. Derimot har han postet et innlegg p\u00e5 Facebook der han skriver at han hentet tallene fra CIA World Fact book.\n\nEr det riktig som Terje Tvedt p\u00e5st\u00e5r? Hvordan har befolkningen utviklet seg i de tre landene?\n\nEurostat har sammenlignbare tall over befolkningsutvikling i hele Europa. Tallene viser at det norske folketallet \u00f8kte med 20,9 prosent i perioden 1995 til 2017. I Danmark har folketallet \u00f8kt med 10,2 prosent. Tvedt p\u00e5sto at befolkningsveksten var tre ganger s\u00e5 stor i Norge som i Danmark, men det riktige er alts\u00e5 at den var omtrent dobbelt s\u00e5 stor.\n\nSer vi p\u00e5 absolutte tall vokste befolkningen aller mest i Sverige. Fra 1995 til 2017 ble det 1,2 millioner flere innbyggere.\n\nFolketallet i Sverige er nesten dobbelt s\u00e5 h\u00f8yt som i som Norge. I perioden 1995 til 2017 var den relative befolkningsveksten i Sverige p\u00e5 13,4 prosent. Tvedt sa at den norske befolkningsveksten fra 1995 til 2017 var det dobbelte av den i Sverige, i forhold til folketallet.\n\nDet riktige er at den relative befolkningsveksten i Norge var 56 prosent h\u00f8yere enn i Sverige, eller omtrent \u00e9n og en halv ganger s\u00e5 stor.\n\nTvedt opplyser at kilden hans for sammenlikning av befolkningsutvikling i Norge Sverige og Danmark er CIA World Fact book. CIA skriver selv at deres befolkningstall er anslag fra det amerikanske folketellingsbyr\u00e5et (US Census Bureau). CIA-tallene skiller seg en god del fra befolkningstallene til Eurostat.\n\nFor eksempel var det if\u00f8lge CIA 154 746 f\u00e6rre personer bosatt i Danmark 1. juli 2017 enn det Danmarks Statistik opererer med. If\u00f8lge CIA var det ogs\u00e5 42 283 flere personer bosatt i Norge i 2017 (1. juli) enn det tallene til SSB (1. juli) viser.\n\nUS Census Bureau har identiske tall som CIA for 2017, men for 1995 er tallene ulike. CIAs historiske tall er tilsynelatende bare tilgjengelig p\u00e5 nett via arkivtjenester som archive.org.\n\nFaktisk.no tar kontakt med professor i demografi, Nico Keilman ved Universitetet i Oslo. Han viser til SSB som prim\u00e6rkilde for tall om Norge, og til Danmarks Statistik for tall om Danmark.\n\nDet er Danmarks Statistik, Statistiska Centralbyr\u00e5n (SCB) og SSB som leverer tall til Eurostat om befolkning. Disse tallene er hentet ut fra de sentrale folkeregistrene, og tallene fra SSBs, SCBs og Danmarks statistikk er identiske med dem Eurostat har publisert. Det er tallene fra Eurostat denne faktasjekken bygger p\u00e5.\n\nVi i Faktisk.no har tidligere faktasjekket en annen p\u00e5stand fra Terje Tvedt som ligner p\u00e5 sammenligningen med Danmark. I boken skriver Tvedt at den relative befolkningsveksten fra 1995 til 2016 var st\u00f8rre i Norge enn i India. Det er helt feil.\n\nTvedt har opplyst til Faktisk.no at denne feilen vil bli rettet opp i nye opplag av boken.\n\nSamme sted i boken skriver Tvedt at Norge i perioden 1995 til 2016 hadde en h\u00f8yere relativ nettoinnvandring enn USA noensinne hadde etter borgerkrigen 1860\u201365. Tall for nettoinnvandring til USA i perioden Tvedt omtaler finnes ikke. Det er laget noen beregninger, publisert av Verdensbanken, men disse tallene g\u00e5r ikke lenger tilbake enn til 1962. Faktisk.no konkluderte derfor med at p\u00e5standen til Tvedt var \u00abFaktisk ikke sikkert\u00bb.", "lang": "no"}