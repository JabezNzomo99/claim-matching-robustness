{"title": "I 2015 tok Norge imot 21 ganger flere enslige mindre\u00e5rige asyls\u00f8kere per 1000 innbyggere enn Storbritannia, og 203 ganger flere enn Frankrike", "subtitle": "Keshvari har ikke brukt Eurostats senest oppdaterte tall for \u00e5ret, men forskjellen er nesten ubetydelig i denne sammenhengen.", "author": "www.faktisk.no", "date": null, "vclaim_id": "vclaim-id-6287", "url": "https://www.faktisk.no/faktasjekker/5K0/i-2015-tok-norge-imot-21-ganger-flere-enslige-mindrearige-asylsokere-per-1000-innbyggere-enn-storbri", "vclaim": "Under Politisk kvarter p\u00e5 NRK P2 tirsdag denne uka m\u00f8ttes de innvandringspolitiske talsmennene Stein Erik Lauv\u00e5s og Mazyar Keshvari fra henholdsvis Arbeiderpartiet og Fremskrittpartiet til debatt om asylbarns rettigheter. Bakgrunnen var at flere av de enslige mindre\u00e5rige asyls\u00f8kerne som har ankommet Norge de siste \u00e5rene, og spesielt under topp\u00e5ret i 2015, kun har f\u00e5tt innvilget midlertidig opphold. En del av dem som ankom i 2015 fyller n\u00e5 18 \u00e5r, og m\u00e5 derfor reise tilbake til hjemlandet. Dette var bakteppet for debatten i Politisk kvarter.\n\nAp vil neste uke fremme et forslag i Stortinget som skal s\u00f8rge for \u00e5 begrense antall saker hvor det innvilges midlertidig opphold. Keshvari og Frp enige i at midlertidig opphold ikke er veien \u00e5 g\u00e5, men vil i motsetning til Ap blant annet opprette omsorgssentre i Afghanistan hvor mindre\u00e5rige asyls\u00f8kere kan returneres til.\n\nHva er en enslig mindre\u00e5rig asyls\u00f8ker?\n\nEn enslig mindre\u00e5rig asyls\u00f8ker (EMA) er if\u00f8lge UDI en asyls\u00f8ker som oppgir \u00e5 v\u00e6re under 18 \u00e5r, og som er uten foreldre eller andre med foreldreansvar i Norge. I 2015 tok Norge if\u00f8lge UDI imot 5480 asyls\u00f8knader fra personer som oppga at de var enslige mindre\u00e5rige da de s\u00f8kte beskyttelse (asyl) i Norge i 2015. Disse s\u00f8knadene ble hovedsakelig behandlet i 2016, da 316 mindre\u00e5rige ble innvilget midlertidig opphold. De fleste var afghanere. UDI regner for\u00f8vrig midlertidig opphold som et avslag, da det bare gir s\u00f8keren rett til \u00e5 bli i Norge til fylte 18 \u00e5r.\n\nFor \u00e5 illustrere antallet enslige mindre\u00e5rige asyls\u00f8kere som kommer til Norge hevder alts\u00e5 Keshvari:\n\nFaktisk.no velger i denne faktasjekken \u00e5 ta for oss siste ledd i uttalelsen, alts\u00e5 \u00abHvis vi ser p\u00e5 per 1000 innbygger s\u00e5 mottok alts\u00e5 Norge 21 ganger flere EMA [enslige mindre\u00e5rige asyls\u00f8kere] enn Storbritannia, og hele 203 ganger flere enn Frankrike\u00bb. P\u00e5standen om at halvparten av enslige mindre\u00e5rige asyls\u00f8kere som kom til Europa i 2015 havnet i Sverige og Norge er for\u00f8vrig sjekket her:\n\nVi kontakter Keshvari for \u00e5 f\u00e5 dokumentasjon for p\u00e5standen, og f\u00e5r tilsendt en oversikt med tall fra Eurostat over antall registrerte asyls\u00f8kere som er regnet som enslige mindre\u00e5rige, fordelt p\u00e5 ulike europiske land. Oversikten har ogs\u00e5 med folketallet i landene, slik at det er mulig \u00e5 gj\u00f8re utregninger over enslige mindre\u00e5rige asyls\u00f8kere per 1000 innbyggere.\n\nEurostat-tallene Keshvari viser til er noe lavere enn UDIs tall - if\u00f8lge Kehsvaris tall har Norge mottatt asyls\u00f8knader fra 5050 enslige mindre\u00e5rige asyls\u00f8kere.\n\nTallene Faktisk.no selv finner i Eurostats statistikkbank er enda noe lavere - 4790 s\u00f8knader. Vi kontakter UDI som avleverer tall til Eurostat for \u00e5 avklare hvorfor tallene varierer. Seniorr\u00e5dgiver Peter Akre i UDIs analyse- og utviklingsavdeling forklarer oss f\u00f8lgende:\n\nAv samme grunn kan Eurostat-statistikken vise to forskjellige tall for samme \u00e5r, da tallene i databasen kan revideres etter f\u00f8rste publisering. Peter Akre i UDI presiserer at man derfor alltid b\u00f8r bruke seneste tilgjengelige tall.\n\nTallene Keshvari sender oss er alts\u00e5 hentet fra Eurostat. Det samme er folketallet for landene. Keshvari har ikke brukt de senest oppdaterte tallene for 2015 i Eurostat, men utslaget n\u00e5r vi justerer etter dette er ikke veldig stort: Norge har fremdeles tatt imot 193 ganger s\u00e5 mange enslige mindre\u00e5rige asyls\u00f8kere som Frankrike, mot 18 ganger s\u00e5 mange som Storbritannia, i betydningen \u00abpersoner som har levert asyls\u00f8knad\u00bb. Oversikten ser slik ut:\n\nDet Keshvari ikke omtaler er at det ogs\u00e5 foreligger nyere tall hos Eurostat, blant annet for hele 2016. Disse tallene gir et helt annet bilde. 2015 var et rekord\u00e5r for asyls\u00f8knader i Norge, mens antallet falt kraftig i 2016. I Statistisk sentralbyr\u00e5s Samfunnsspeilet nr 4/2016 skriver forsker Lars \u00d8stby f\u00f8lgende:\n\nIf\u00f8lge UDI mottok Norge kun 320 asyls\u00f8knader fra enslige mindre\u00e5rige i 2016, mot tidligere nevnte 5480 i 2015. I Eurostats statistikker er tallet for Norge justert ned til 270. Slik ser den europeiske statistikken ut for fjor\u00e5ret:\n\nUt ifra disse tallene kan vi regne ut at Norge i fjor tok imot omtrent like mange enslige mindre\u00e5rige asyls\u00f8kere pr 1000 innbyggere som Storbritannia, mot 21 ganger s\u00e5 mange i 2015. Sammenligner vi med Frankrike tok Norge imot syv ganger flere pr 1000 innbyggere, mot 203 ganger i 2015.", "lang": "no"}