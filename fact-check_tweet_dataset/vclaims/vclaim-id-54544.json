{"title": "Klimagassutslippene har \u00f8kt i Oslo for andre \u00e5r p\u00e5 rad", "subtitle": "I samme periode har de nasjonale klimagassutslippene falt", "author": "www.faktisk.no", "date": null, "vclaim_id": "vclaim-id-54544", "url": "https://www.faktisk.no/faktasjekker/KpR/klimagassutslippene-har-okt-i-oslo-for-andre-ar-pa-rad", "vclaim": "Forrige uke publiserte Dagsavisen et debattinnlegg med tittelen \u00abByr\u00e5dets hemmelige bl\u00f8ff\u00bb av lederen for Oslo Unge Venstre, Hanna Lein-Mathisen. Innlegget har spredd seg p\u00e5 sosiale medier og har i skrivende stund i overkant av 1700 reaksjoner, delinger og kommentarer til sammen p\u00e5 Facebook, viser tall fra CrowdTangle. Faktisk.no er ogs\u00e5 blitt tipset om innlegget.\n\nI innlegget tar Lein-Mathisen et oppgj\u00f8r med milj\u00f8politikken til det sittende r\u00f8dgr\u00f8nne byr\u00e5det i Oslo (Ap, MDG, SV), som overtok styringen av byen i 2015. Hun argumenterer for at den borgerlige regjeringens politikk har f\u00f8rt til nedgang i klimautslippene, og at dette st\u00e5r i kontrast til Oslo, som if\u00f8lge Lein-Mathisen er blitt en \u00abhemmelig klimaversting\u00bb.\n\n\u00abSamtidig som utslippene g\u00e5r ned nasjonalt, g\u00e5r de opp i Oslo for andre \u00e5r p\u00e5 rad.\u00bb\n\nDenne p\u00e5standen skal vi se n\u00e6rmere p\u00e5 i denne faktasjekken.\n\nDet er Milj\u00f8direktoratet som sitter p\u00e5 klimagassutslippstallene for landets kommuner.\n\nSlik har utviklingen v\u00e6rt siden 2009, if\u00f8lge Milj\u00f8direktoratets tall:\n\nMerk at y-aksen p\u00e5 denne grafen og den neste grafen i artikkelen ikke starter p\u00e5 null. Det kan f\u00e5 endringer til \u00e5 fremst\u00e5 st\u00f8rre enn de er.\n\nSom vi ser har klimagassutslippene i Oslo falt siden 2009. Lein-Mathisen har imidlertid helt rett i at utslippene i Oslo \u00f8kte b\u00e5de fra 2016 til 2017 og fra 2017 til 2018. Fra 2016 til 2018 har utslippene \u00f8kt fra rundt 1 245 000 tonn CO\u2082-ekvivalenter, til 1 301 000 tonn CO\u2082-ekvivalenter. Det tilsvarer en \u00f8kning p\u00e5 rundt 4,5 prosent i denne perioden.\n\nDette er de siste \u00e5rene vi har tilgjengelige tall for, og det blir dermed riktig \u00e5 si at utslippene \u00f8ker for andre \u00e5r p\u00e5 rad i Oslo.\n\nP\u00e5 det kommunale nettstedet klimaoslo.no publiserte Oslo kommune et innlegg i april i \u00e5r om utslipps\u00f8kningen fra 2017 til 2018. I innlegget understreker kommunen at det fortsatt er usikkerhet i tallene. De skriver videre at den viktigste \u00e5rsaken til \u00f8kningen er at utslippene fra bygge- og anleggsplasser har \u00f8kt. I tillegg har en redusert innblanding av biodrivstoff i veitrafikken bidratt til \u00e5 \u00f8ke utslippene fra denne, selv om \u00f8kningen fra veitrafikken ble redusert av en h\u00f8yere andel elbiler.\n\nI Milj\u00f8direktoratets statistikk er det egne utslippstall fordelt p\u00e5 forskjellige kategorier. Her ser vi at kategorien som inkluderer bruk av anleggsdiesel (annen mobil forbrenning) langt p\u00e5 vei forklarer utslipps\u00f8kningen siden 2016. Denne kategorien \u00f8kte fra rundt 189 000 tonn i 2016, til 256 000 tonn i 2018. Dersom denne kategorien hadde holdt seg stabil i perioden, ville det v\u00e6rt en svak nedgang i utslippene fra 2016 til 2018.\n\nSer vi p\u00e5 det nasjonale utslippet, viser forel\u00f8pige tall fra SSB at det totale utslippet av klimagasser i Norge var p\u00e5 50,3 millioner tonn CO\u2082-ekvivalenter i fjor, mot 52 millioner tonn CO\u2082-ekvivalenter i 2018:\n\nSSBs nasjonale utslippstall er basert p\u00e5 andre beregninger enn Milj\u00f8direktoratets kommunale tall, og tallene er derfor ikke direkte sammenlignbare.\n\nSer vi bort fra de forel\u00f8pige tallene, har det ogs\u00e5 v\u00e6rt en nedgang i utslippene i samtlige \u00e5r siden 2015. Siden 2013, da den borgerlige regjeringen overtok makten, er utslippene redusert fra rundt 54 millioner tonn CO\u2082-ekvivalenter til rundt 52 millioner tonn i 2018, og rundt 50 millioner tonn i 2019 (forel\u00f8pige tall).\n\nI perioden 2015 til de forel\u00f8pige tallene for 2019 har utslippstallene falt med 7,47 prosent. Olje- og gassutvinning er den st\u00f8rste utslippskilden i Norge, og sto i 2019 for 28 prosent av det totale utslippet.\n\nLein-Mathisen har derfor rett n\u00e5r hun skriver at de nasjonale utslippstallene har g\u00e5tt ned samtidig som de stiger i Oslo for andre \u00e5r p\u00e5 rad.\n\nEn feil hos SSB f\u00f8rte til at det oppsto mye diskusjon om de forel\u00f8pige utslippstallene tidligere i sommer. Faktisk.no har skrevet om disse tallene i denne artikkelen:", "lang": "no"}