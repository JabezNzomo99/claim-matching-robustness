{"title": "\u00c8 vero: la legge sui vaccini funziona", "subtitle": "", "author": "pagellapolitica.it", "date": null, "vclaim_id": "vclaim-id-15335", "url": "https://pagellapolitica.it/dichiarazioni/8241/e-vero-la-legge-sui-vaccini-funziona", "vclaim": "\u00abTutto il mondo sta riconoscendo che la legge sui vaccini italiana sta funzionando [...]. Emulati dalla Francia ora anche la Germania sta pensando di introdurre l\u2019obbligatoriet\u00e0 [...]. Quindi cosa fa la maggioranza giallo-verde? Poich\u00e9 \u00e8 stata una legge totalmente vincente dal punto di vista sanitario innalzando le soglie in brevissimo tempo, pensano bene di demolirla\u00bb.\n\nLe affermazioni di Beatrice Lorenzin sono corrette. In primo luogo \u00e8 vero che il modello italiano (obbligatoriet\u00e0 delle principali vaccinazioni, sanzionata con l\u2019esclusione dalle scuole dei bambini non vaccinati) venga guardata con interesse all\u2019estero. Gli esempi riportati (Financial Times, Francia e - a livello per ora teorico - Germania) sono corretti. Beatrice Lorenzin ha dichiarato che la legge sui vaccini italiana sta avendo dei risultati positivi tanto da essere un modello per altri Paesi europei come la Francia e la Germania. L'ex ministro della Salute ha poi accusato il governo Conte di essere responsabile della \u201cdemolizione\u201d della misura.\n\n\u00c8 poi vero che esiste un emendamento depositato in Senato al ddl vaccini, firmato dal presidente e dal vicepresidente della commissione Sanit\u00e0 in quota M5s e Lega, che se fosse approvato avrebbe l\u2019effetto di eliminare il requisito dell\u2019obbligo vaccinale per poter frequentare le scuole, il cardine del decreto Lorenzin.\n\nInfine \u00e8 anche vero che da quando \u00e8 entrato in vigore il decreto Lorenzin in poco tempo si siano alzate significativamente le soglie vaccinali. In particolare per morbillo, parotite e rosolia c\u2019\u00e8 stato un balzo di quasi 7 punti percentuali che ha portato la popolazione di riferimento vicina al raggiungimento della soglia del 95 per cento.", "lang": "it"}