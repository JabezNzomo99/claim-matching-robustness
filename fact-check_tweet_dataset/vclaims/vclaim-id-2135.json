{"title": "Ngecjet e Projekteve Kryesore n\u00eb Sh\u00ebndet\u00ebsi", "subtitle": "", "author": "kallxo.com", "date": null, "vclaim_id": "vclaim-id-2135", "url": "https://kallxo.com/krypometer/ngecjet-e-projekteve-kryesore-ne-shendetesi/", "vclaim": "\u201cN\u00eb gjasht\u00eb muajt e ardhsh\u00ebm odat do t\u00eb jen\u00eb komplet funksionale, do t\u00eb filloj\u00eb mbledhja e premiumeve, do t\u00eb filloj\u00eb nd\u00ebrtimi i spitalit t\u00eb Ferizajt, kardiologjia invazive do t\u00eb jet\u00eb s\u00eb paku 12 or\u00ebshe furnizimin do ta kemi larg m\u00eb t\u00eb mir\u00eb me barna\u201d, kishte th\u00ebn\u00eb Rrahmani n\u00eb intervist\u00eb p\u00ebr Jeta n\u00eb Kosov\u00eb\n\nVet\u00ebm nj\u00eb muaj pas premtimit p\u00ebr mbledhjen e premiumeve p\u00ebr sigurimet sh\u00ebndet\u00ebsore, Ministri i Sh\u00ebndet\u00ebsis\u00eb Imet Rrahmani doli me nj\u00eb deklarat\u00eb tjet\u00ebr se prap\u00eb do t\u00eb shtyhet ky proces. Ai e demantoi veten dhe premtimet e dh\u00ebna edhe nga zyrtar t\u00eb tjer\u00eb t\u00eb qeveris\u00eb s\u00eb Kosov\u00ebs s\u00eb mbledhja e premiumeve do t\u00eb nis\u00eb n\u00eb fillim t\u00eb vitit 2017.\n\n\u201cT\u00eb gjitha Odat e Profesionist\u00ebve Sh\u00ebndet\u00ebsor\u00eb jan\u00eb funksionale, me p\u00ebrjashtim t\u00eb Od\u00ebs s\u00eb Mjek\u00ebve, e cila ka nj\u00eb ecje m\u00eb t\u00eb ngadalshme drejt funksionalizimit\u201d, thuhet n\u00eb p\u00ebrgjigjen e MSH-s\u00eb.\n\n Ministri Rrahmani pati th\u00ebn\u00eb se p\u00ebr k\u00ebto gjasht\u00eb muaj do t\u00eb filloj nd\u00ebrtimi i spitalit t\u00eb Ferizajt, por ky spital nuk ka filluar t\u00eb nd\u00ebrtohet as sot gjasht\u00eb muaj pas k\u00ebtij premtimi.\n\nN\u00eb emisionin e muajit n\u00ebntor t\u00eb vitit t\u00eb kaluar \u201cJeta n\u00eb Kosov\u00eb\u201d pati raportuar se ka pasur probleme me furnizim me barna madje edhe me materiale shpenzuese, Rrahmani pati premtuar se p\u00ebr gjasht\u00eb muaj ky problem do t\u00eb rregullohet. Por, situata ende nuk \u00ebsht\u00eb p\u00ebrmir\u00ebsuar.\n\n\u201cPas disa v\u00ebshtir\u00ebsive me furnizim n\u00eb fillim t\u00eb vitit, q\u00eb nd\u00ebrlidhen edhe me alokimet buxhetore t\u00eb fillim-vitit, furnizimi aktual me barna dhe material shpenzues \u00ebsht\u00eb m\u00eb i mir\u00eb se m\u00eb par\u00eb dhe me tendenc\u00eb t\u00eb p\u00ebrmir\u00ebsimit t\u00eb m\u00ebtejm\u00eb\u201d, thuhet n\u00eb p\u00ebrgjigjen e Ministris\u00eb s\u00eb Sh\u00ebndet\u00ebsis\u00eb.\n\n\u201cKur \u00ebsht\u00eb th\u00ebn\u00eb se furnizimi do t\u00eb jet\u00eb duksh\u00ebm m\u00eb i mir\u00eb, \u00ebsht\u00eb sakt\u00ebsuar se kjo do t\u00eb ndodh\u00eb pas fillimit t\u00eb mbledhjes s\u00eb premiumeve p\u00ebr sigurimin sh\u00ebndet\u00ebsor, sepse \u00ebsht\u00eb menduar q\u00eb me mjetet e grumbulluara nga premiumet, si intervenime t\u00eb para financiare q\u00eb mund ta d\u00ebshmojn\u00eb ndryshimin, t\u00eb jen\u00eb edhe ato n\u00eb furnizimin shum\u00eb m\u00eb t\u00eb mir\u00eb me barna dhe material shpenzues\u201d, thuhet n\u00eb p\u00ebrgjigjen e MSH-s\u00eb, e cila tenton ta arsyetoj\u00eb mosrealizimin e premtimit.", "lang": "sq"}