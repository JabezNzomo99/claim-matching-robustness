{"title": "Nei, oppdrettslaksen spiser ikke fem ganger s\u00e5 mye mat som den gir oss", "subtitle": "Framtiden i v\u00e5re hender viser fem tallerkener med menneskemat. Dette er ikke representativt for alle r\u00e5varene som faktisk g\u00e5r inn i laksef\u00f4ret.", "author": "www.faktisk.no", "date": null, "vclaim_id": "vclaim-id-14655", "url": "https://www.faktisk.no/faktasjekker/71v/nei-oppdrettslaksen-spiser-ikke-fem-ganger-sa-mye-mat-som-den-gir-oss", "vclaim": "Oppdrettslaks blir ofte trukket fram som et b\u00e6rekraftig alternativ til kj\u00f8tt, fordi den trenger mindre mat for \u00e5 vokse enn kylling, gris og storfe, if\u00f8lge en rapport fra matforskningsinstituttet Nofima.\n\nI en Facebook-video hevder imidlertid Framtiden i v\u00e5re hender (FIVH) at norsk oppdrettslaks spiser fem ganger mer menneskemat enn den gir oss. Dette illustrerer de med \u00e9n porsjon laks og fem porsjoner ingredienser av fiskef\u00f4r som ser spiselig ut.\n\n\u2013 S\u00e5 hva spiser egentlig oppdrettslaksen? Jo, den spiser soya, rapsolje, sm\u00e5fisk, multivitaminer, favab\u00f8nner, gr\u00f8nne erter, hvete og mais. Men hvor mye av denne maten trengs for \u00e5 lage \u00e9n fiskefilet p\u00e5 125 gram? For \u00e5 lage \u00e9n porsjon laksefilet trengs ikke bare \u00e9n, men fem porsjoner med mat. Det g\u00e5r alts\u00e5 fem ganger mer menneskemat inn i en oppdrettslaks enn det som kommer ut.\n\nI en artikkel p\u00e5 nettsidene sine har FIVH regnet ut at laksen spiser \u00abmat\u00bb som kunne mettet 12 millioner mennesker, mens laksekj\u00f8tt bare metter 2,4 millioner mennesker, m\u00e5lt i kalorier. De mener derfor at oppdrettsn\u00e6ringen ikke bidrar til \u00e5 utrydde sult.\n\n\u2013 Ingen som bruker fem ganger mer menneskemat enn de produserer, kan p\u00e5 ramme alvor p\u00e5st\u00e5 at de bidrar til \u00e5 \u00f8ke verdens matproduksjon, hevder Riise i artikkelen.\n\nI denne faktasjekken skal vi se n\u00e6rmere p\u00e5 p\u00e5standen om at \u00ablaksen spiser fem ganger mer menneskemat enn den gir oss\u00bb.\n\nFaktisk.no tar kontakt med fagleder for klima og milj\u00f8, H\u00e5kon Lindahl, i Framtiden i v\u00e5re hender. Han har skrevet rapporten \u00abFem m\u00e5ltider inn, ett m\u00e5ltid ut\u00bb, som p\u00e5standen i videoen og artikkelen bygger p\u00e5.\n\n\u2013 Vi har ikke sett p\u00e5 hva som brukes som menneskemat i dag, men hva som potensielt kunne v\u00e6rt brukt som menneskemat, presiserer han i en e-post.\n\nI rapporten skriver imidlertid FIVH at laksef\u00f4ret hovedsakelig best\u00e5r av r\u00e5varer som mennesker \u00abkunne spist direkte\u00bb.\n\nDet er mest naturlig \u00e5 faktasjekke hvor mye av f\u00f4ret som i dag kan spises av mennesker, fordi Framtiden i v\u00e5re hender bruker n\u00e5tid i p\u00e5standene sine:\n\nFramtiden i v\u00e5re hender har beregnet at r\u00e5varene i fiskef\u00f4ret kunne ha mettet fem ganger flere enn laksen kan mette, if\u00f8lge rapporten.\n\nDe har i regnestykket lagt til grunn at om lag 65 prosent av laksen er spiselig.\n\nLaksef\u00f4ret best\u00e5r hovedsakelig av r\u00e5varer som mennesker kunne spist direkte, som korn, matolje, belgvekster og fisk, konkluderer rapporten.\n\nFIVH har inkludert fisk som idag fanges spesielt for \u00e5 brukes som fiskemel og fiskeolje. Lindahl innr\u00f8mmer at en del av villfisken som brukes i f\u00f4ret, ikke brukes til menneskemat - kun til dyref\u00f4r.\n\n\u2013 De fleste fiskeartene som inng\u00e5r i f\u00f4ret kan ogs\u00e5 brukes som menneskemat. De viktigste er brisling, sardiner, lodde, ansjos, lysing og sild, if\u00f8lge Lindahl.\n\nHan understreker at de har holdt fiskeavskj\u00e6r utenfor beregningen. Dette utgj\u00f8r bare 5,4 prosent av f\u00f4ret.\n\nUnder er en oversikt over hva oppdrettslaksen spiser. R\u00e5varer til dagens fiskef\u00f4r best\u00e5r av en blanding av korn, belgvekster og fisk. Omtrent 70 prosent er fra planteriket, resten er fra fisk, krepsdyr, mineraler og vitaminer.\n\nLindahl mener likevel at FIVHs beregning er konservativ, fordi de har sett bort fra kaloritapet ved prosessering av plantef\u00f4r. Det g\u00e5r for eksempel med 1,7 tonn soyab\u00f8nner for \u00e5 produsere ett tonn soyaprotein-konsentrat, som er i fiskef\u00f4ret.\n\nHan mener det er langt mer av f\u00f4ret som vi ikke ville spist direkte, enn avskj\u00e6r.\n\n\u2013 Bildene av r\u00e5varene som brukes i videoen av middagsrettene, er ikke representativt for de r\u00e5varene som faktisk g\u00e5r inn i laksef\u00f4ret, skriver Martinsen i en e-post.\n\n\u2013 Vi bruker fiskeslo og maisgluten, og ikke det som blir dratt opp av handleposen i videoen. F\u00f4rleverand\u00f8rene utnytter ressurser som i dag ville g\u00e5tt til spille fordi f\u00e5 vil spise det. Det utgj\u00f8r 34,5 prosent av ingrediensene, skriver Martinsen.\n\nDette gjelder r\u00e5varene fiskemel, fiskeolje, hvetegluten, erteproteinkonsentrat og solsikkemel som FIVH hevder er menneskemat.\n\nFiskemelet og fiskeoljen er fra s\u00e5kalt industrifisk, som ikke blir solgt som menneskemat. Hele fisken males opp, inklusive innvoller, skinn og bein.\n\nRestproduktene hvete- og maisgluten er heller ikke noe vi spiser, selv om det kan tilsettes i mindre mengder i annen matproduksjon.\n\nHvor mye av laksef\u00f4ret spises, eller kan spises av mennesker idag?\n\nFaktisk.no har gitt kommunikasjonssjef Kine S\u00f8yland i Norgesgruppen listen over r\u00e5varene i fiskef\u00f4ret. Hun har forelagt listen for Meny-butikker med st\u00f8rst vareutvalg.\n\n\u2013 Det er ingen p\u00e5fallende korrelasjon mellom bestanddelene i fiskef\u00f4r og r\u00e5varer vi selger for menneskelig konsum i v\u00e5re dagligvarebutikker, opplyser S\u00f8yland.\n\nAv 18 r\u00e5varer er det bare fem som selges som matvarer i Meny-butikker per i dag. Det er rapsolje, hvetemel, erter, solsikkefr\u00f8, linfr\u00f8olje og soyab\u00f8nner. Disse seks matvarene utgj\u00f8r 49,3 prosent av laksef\u00f4ret.\n\nOm vi tar med fiskeolje, som for eksempel tran, utgj\u00f8r matvarer 57 prosent av f\u00f4ret.\n\nH\u00e5kon Lindahl i FIVH understreker at rapporten analyserer hvordan store deler av ingrediensene i fiskef\u00f4ret kan prosesseres slik at de kan spises av mennesker, b\u00e5de i og utenfor Norge.\n\n\u2013 Litt av poenget i notatet er jo at oppdrettsn\u00e6ringen tar mat fra til dels fattige land, putter maten inn i laks, og selger laksen til rike markeder - samtidig som oppdrettsn\u00e6ringen hevder \u00e5 bidra til \u00e5 n\u00e5 FNs b\u00e6rekraftsm\u00e5l \u00e5 utrydde sult.\n\nFaktisk.no tar kontakt med Birger Svihus. Han er professor i ern\u00e6ring ved institutt for husdyr- og akvakulturvitenskap ved Norges milj\u00f8- og biovitenskapelige universitet (NMBU) og forsker p\u00e5 ern\u00e6ring hos b\u00e5de mennesker og husdyr.\n\nHan sier at FIVH tar feil i sin p\u00e5stand om at laksen spiser fem ganger mer menneskemat enn den gir oss.\n\nSp\u00f8rsm\u00e5let om hva som er menneskemat eller ei, er komplisert. Det finnes ikke noe fasitsvar, understreker han.\n\n\u2013 Det er imidlertid \u00e5penbart at FIVHs forutsetning om at alt unntatt slakteriavfallet er menneskemat, er en overdrivelse. \u00c5 regne med at alt kan bli spist, blir feil, sier Svihus.\n\nBortimot 50 prosent av f\u00f4ret m\u00e5lt i energiinnhold, inneholder r\u00e5varer som allerede i dag inng\u00e5r i matvarer, som hvete, rapsolje og erter.\n\nMen det m\u00e5 tas forbehold om at kvaliteten vil v\u00e6re for lav til bruk for menneskemat for noen av disse r\u00e5varene, understreker han.\n\nHvor mye mer av f\u00f4ret som kan brukes som mat, avhenger av kulturelle og kulinariske faktorer som er foranderlige og som varierer fra befolkning til befolkning.\n\n\u2013 Det er likevel \u00e5penbart en overdrivelse \u00e5 si at det er fem ganger mer effektivt \u00e5 bruke f\u00f4ret som menneskef\u00f8de direkte, sier Svihus.\n\nI et spiselig lakseprodukt sitter man igjen med 24 prosent av energien fra f\u00f4ret, if\u00f8lge en studie gjort av forskerne Trine Ytrest\u00f8yl, Turid Synn\u00f8ve Aas og Torbj\u00f8rn \u00c5sg\u00e5rd ved Nofima.\n\n\u2013 Energien som er igjen i laksefilet fra f\u00f4r vil variere noe med fettinnholdet i laksen, som igjen vil variere med \u00e5rstid og st\u00f8rrelse p\u00e5 fisken. Men vi kan ansl\u00e5 at andelen ligger p\u00e5 mellom 20 og 25 prosent i dagens kommersielle lakseproduksjon, bekrefter Ytrest\u00f8yl.\n\n\u2013 Det betyr at dersom vi mennesker kunne spist og utnyttet all energien i fiskef\u00f4ret, ville det v\u00e6rt omtrent fire ganger mer effektivt \u00e5 bruke f\u00f4ret som menneskef\u00f8de. I praksis vil effektiv utnyttelse av f\u00f4ret v\u00e6re noe lavere fordi vi mennesker ford\u00f8yer energien i spiselig lakseprodukt mer effektivt, sier Svihus ved NMBU.\n\nI Nofima-studien har forskerne tatt utgangspunkt i den totale energiverdien i f\u00f4ret, og ikke bare den beregnede mengden energi laksen og mennesker kan utnytte, slik FIVH har gjort.\n\n\u2013 Om vi tar utgangspunkt i at vi per i dag kan spise omtrent halvparten av fiskef\u00f4ret direkte, kommer vi frem til tallet to, forklarer Svihus.\n\nDet vil si at det ikke vil v\u00e6re fem ganger mer effektivt \u00e5 bruke fiskef\u00f4ret som mat direkte, men \u00abbare\u00bb dobbelt s\u00e5 effektivt.\n\n\u2013 Med en liberal tiln\u00e6rming vil vi kunne si at \u00e5 bruke f\u00f4ret til mat direkte, er rundt 2,5 ganger mer effektivt enn \u00e5 f\u00f4re laksen.\n\nDette vil alts\u00e5 si at \u00e9n porsjon laksefilet tilsvarer 2,5 tallerkener vegetarmat, rapsolje og fisk, og ikke fem tallerkener.\n\n\u2013 Framtiden i v\u00e5re hender har i teorien rett i at det nok vil v\u00e6re mer effektivt \u00e5 bruke r\u00e5varene til humant konsum direkte, selv med den strengeste vurderingen av hva som kunne v\u00e6rt brukt som mat, mener Svihus.\n\nEn del av fisken som i dag inng\u00e5r i fiskef\u00f4ret, kunne v\u00e6rt brukt til menneskemat direkte, if\u00f8lge en rapport fra FAO, Fisheries and Aquaculture Technical Paper.\n\n\u2013 Men det er urealistisk \u00e5 anta at alt kunne v\u00e6rt brukt til mat, mener Svihus.\n\nSiden matindustrien alltid vil v\u00e6re villig til \u00e5 betale mer enn f\u00f4rindustrien, vil de fleste produsenter foretrekke \u00e5 selge produktene som mat om det er mulig, sier han.\n\nIndustrifisken som brukes til fiskemel og olje, fiskes derfor bare fordi det er et marked for fiskemel og -olje til fiske- og dyref\u00f4r.\n\nForsker ved Havforskningsinstituttet, Ole Torrissen, mener ogs\u00e5 at Framtiden i v\u00e5re hender i prinsippet har rett i at deler av fiskef\u00f4ret kan brukes som menneskemat.\n\n\u2013 Det er ikke noe i veien for at vi kan spise innvoller, men tarmer og lever er ikke s\u00e6rlig foretrukket smaksmessig av oss, mens laksen synes det er ok, sier Torrissen.\n\n\u2013 I praksis vil derfor bare en br\u00f8kdel av f\u00f4ret v\u00e6re aktuelt som mat, sier han.\n\nIf\u00f8lge seniorforsker Trine Ytrest\u00f8yl i Nofima, regnes mye av r\u00e5varene i f\u00f4ret for \u00e5 ha d\u00e5rligere kvalitet (feed grade) enn det som g\u00e5r til humant konsum (food grade). Hun forsker p\u00e5 \u00e5 effektivisere produksjonen av laks, slik at bransjen f\u00e5r mest mulig igjen av de r\u00e5varene som g\u00e5r inn.\n\nFavab\u00f8nner kan spises av mennesker, men noen sorter av favab\u00f8nner har for lite smak til at de blir brukt som menneskemat. Det er vanskelig \u00e5 si hvor mye som er salgbart.\n\n\u2013 Mye av kornet som dyrkes i Norge, g\u00e5r til dyref\u00f4r i stedet for til bakevarer, fordi det ikke har god nok kvalitet, sier Ytrest\u00f8yl.\n\nResten brukes som menneskemat eller til produksjon av biodrivstoff.\n\n\u2013 Mye av r\u00e5varene i laksef\u00f4ret har ikke god nok kvalitet til \u00e5 kunne spises av mennesker. De m\u00e5 behandles p\u00e5 en annen m\u00e5te for \u00e5 v\u00e6re egnet som menneskematen, sier hun.\n\nKveiten som brukes til fiskef\u00f4r, tilfredsstiller ikke kvaliteten til salg som menneskemat, if\u00f8lge Torrissen ved Havforskningsinstituttet.\n\nMye av fisken som brukes til fiskef\u00f4r, er sm\u00e5fisk med mye bein som gj\u00f8r den lite egnet til matfisk. Det er ogs\u00e5 h\u00f8yere hygieniske krav til menneskemat enn til f\u00f4r.\n\n\u2013 Mangel p\u00e5 kj\u00f8ling av fiskefangsten f\u00f8rer for eksempel til at f\u00f4rfisken kan ha begynt \u00e5 r\u00e5tne ved prosessering, sier Birger Svihus ved NMBU.\n\nHan tilf\u00f8yer at en del av f\u00f4rfiskeoljen kunne ogs\u00e5 ha blitt brukt til mat direkte, men at dette er kontroversielt og vanskelig, b\u00e5de med tanke p\u00e5 smaks- og hygienebetraktninger og med tanke p\u00e5 helse.\n\nTidligere ble endel av fiskeoljen prosessert til bruk i margarin, men dette har man sluttet med av helsemessige \u00e5rsaker.\n\nIkke alle vil bli vegetarianere\n\n\u2013 Selv om det mest effektive er \u00e5 spise kun plantekost for \u00e5 utnytte innholdet av energi og protein i r\u00e5varene, m\u00e5 det sees i den store sammenhengen, p\u00e5peker Trine Ytrest\u00f8yl i Nofima.\n\n\u2013 Hvis vi slutter \u00e5 produsere laks i Norge i dag, vil ikke det f\u00f8re til at 12 millioner mennesker spiser f\u00f4rr\u00e5varene i stedet. Problemet er at de fleste mennesker i verden ikke er villige til \u00e5 spise kun plantekost i dag, sier hun.\n\nYtrest\u00f8yl sier at dersom r\u00e5varene ikke ble brukt til laksef\u00f4r, ville de nok g\u00e5tt til kylling, svin eller storfeproduksjon. Da ville vi f\u00e5tt mindre energi igjen per energi vi putter inn, sammenlignet med lakseproduksjon.\n\nDa blir neste dilemma hva som er det mest milj\u00f8vennlige alternativet av fisk eller kj\u00f8tt, sier forskeren.\n\nSvihus understreker at laksen ikke f\u00f8rst og fremst er en kilde til energi, men heller en kilde til protein.\n\n\u2013 Laksen har mer effektiv omforming av f\u00f4rprotein til matprotein enn energi. Protein er i tillegg et mer begrenset n\u00e6ringsstoff for mennesker p\u00e5 verdensbasis, sier han.\n\nKvaliteten p\u00e5 lakseprotein er betydelig h\u00f8yere enn for f\u00f4rproteinet, som f\u00f8lge av en bedre aminosyre-sammensetning.\n\nI tillegg er laks betydelig mer h\u00f8yverdig mat enn f\u00f4r. Vi ford\u00f8yer lakseprotein bedre enn f\u00f4rprotein.\n\nF\u00f4rprodusenten Skretting mener dessuten at det er riktig \u00e5 regne energien i hele fisken, ikke bare i fiskefileten, fordi en stor andel av resten av oppdrettsfisken utnyttes til kosttilskudd til mennesker og dyref\u00f4r. I hele fisken er det igjen 40 prosent av energien fra f\u00f4ret.\n\nI 2016 ble 75 prosent av restr\u00e5stoffet fra fiskeri- og havbruksn\u00e6ringen brukt til ingredienser i f\u00f4r eller til humant konsum, if\u00f8lge en rapport fra Sintef Ocean. Fra havbruk utnyttes 91 prosent av restr\u00e5stoffet, og andelen er \u00f8kende.\n\nF\u00f4ret g\u00e5r til fisk, husdyr, pelsdyr og kj\u00e6ledyr. Sj\u00f8matprodukter, tran og kosttilskudd g\u00e5r til menneskebruk. Noe brukes ogs\u00e5 i farmasi- og kosmetikkindustrien.\n\nIf\u00f8lge Sintef ble rundt seks prosent direkte til konsum av sj\u00f8matprodukter, som for eksempel t\u00f8rkede fiskehoder, rogn, lever og tunger, i 2016. I tillegg blir omtrent tre prosent brukt til indirekte humant konsum, i form av tran eller proteinekstrakter.\n\nI dag best\u00e5r rundt 30 prosent av det marine f\u00f4ret av avskj\u00e6r fra fiskeforedlingsindustrien.\n\n\u2013 Det er mulig \u00e5 lage proteintilskudd, fettsyrer og vitamintilskudd av dette, og det forskes p\u00e5 utnyttelse av restr\u00e5stoff til slike nisjeprodukter, sier Ytrest\u00f8yl.\n\nMye av restr\u00e5stoffet fra fiskeindustrien g\u00e5r dessuten fortsatt rett p\u00e5 havet, s\u00e5 det er et stort potensial for \u00e5 utnytte mer, sier hun.\n\u2022 I laksefilet fra kommersiell lakseproduksjon, sitter man igjen med 20-25 prosent av energien fra f\u00f4ret. I hele laksen blir omtrent 40 prosent energi igjen fra f\u00f4ret, og mye blir utnyttet til dyref\u00f4r, kosttilskudd, kosmetikk og farmasi.\n\u2022 I prinsippet kan mennesker spise det samme som laksen, men fiskef\u00f4ret har ikke god nok kvalitet til \u00e5 selges som menneskemat. Hygienekrav og krav til smak i maten, gj\u00f8r at bare en br\u00f8kdel kan spises som mat.\n\u2022 Det finnes ikke et fasitsvar p\u00e5 hvor mye av f\u00f4ret som kan spises av mennesker. I dag kan vi kj\u00f8pe omtrent halvparten av fiskef\u00f4r-ingrediensene som mat i butikken.\n\u2022 Legger vi til grunn at halvparten av f\u00f4ret i regnestykket er menneskemat, blir resultatet at laksen spiser omtrent to porsjoner mat for hver porsjon laksefilet den gir oss.\n\u2022 If\u00f8lge forsker Birger Svihus ved NMBU vil vi med en liberal tiln\u00e6rming kunne si at \u00e5 bruke f\u00f4ret til menneskemat er rundt 2,5 ganger mer effektivt enn \u00e5 f\u00f4re laksen.\n\u2022 FIVH viser fem tallerkener med menneskemat. Dette er ikke representativt for alle r\u00e5varene som faktisk g\u00e5r inn i laksef\u00f4ret. De har utelatt \u00e5 vise for eksempel fiskeslo, fiskemel (oppmalte innvoller, skinn og bein), fiskeolje og solsikkemel.\n\u2022 Det er overdrevet \u00e5 legge til grunn at alt unntatt avskj\u00e6r i f\u00f4ret er menneskemat.", "lang": "no"}