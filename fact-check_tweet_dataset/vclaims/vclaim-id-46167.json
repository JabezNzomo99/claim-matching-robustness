{"title": "Nei, Greta Thunberg har ikke oppfordret kineserne til \u00e5 slutte \u00e5 bruke spisepinner", "subtitle": "Et bilde som p\u00e5st\u00e5r at hun har det spres i sosiale medier, men det finnes ingen kilder som tyder p\u00e5 at det er noe annet enn oppspinn.", "author": "www.faktisk.no", "date": null, "vclaim_id": "vclaim-id-46167", "url": "https://www.faktisk.no/faktasjekker/apy/nei-greta-thunberg-har-ikke-oppfordret-kineserne-til-a-slutte-a-bruke-spisepinner", "vclaim": "For tiden spres et bilde der det blir p\u00e5st\u00e5tt at den svenske klimaaktivisten Greta Thunberg har oppfordret kineserne til \u00e5 slutte \u00e5 bruke spisepinner i sosiale medier. \u00c5rsaken er angivelig at spisepinner er laget av tre, og at \u00abhundrevis\u00bb av tr\u00e6r kan reddes hvis kineserne slutter \u00e5 bruke tradisjonelle spisepinner.\n\nI bildet st\u00e5r det at tradisjonelle kinesiske spisepinner er laget av bambus, som ikke er et tre. Den versjonen av bildet som deles mest har ogs\u00e5 med en tekst der det st\u00e5r at kineserne ringte Thunberg for \u00e5 be henne \u00abslutte \u00e5 t\u00f8rke rumpa med toalettpapir fordi det faktisk er laget av tre\u00bb.\n\nI tillegg skal \u00abkineserne\u00bb ha bedt henne vende tilbake til skolen for \u00e5 l\u00e6re at spisepinner \u00aber laget av bambus, og at bambus er en plante, ikke et tre\u00bb.\n\nEt av innleggene der bildet blir delt, ble lagt ut i en gruppe for personer som misliker Milj\u00f8partiet de gr\u00f8nne (MDG). Det fikk over 900 reaksjoner og dr\u00f8ye 200 delinger.\n\nGreta Thunberg er sannsynligvis verdens mest omtalte og eksponerte ten\u00e5ring. Ordlyden i bildeteksten gir et klart inntrykk av at Thunberg skal ha oppfordret kineserne til \u00e5 slutte \u00e5 bruke spisepinner i en offentlig sammenheng, og at Kina har gitt et offisielt, sarkastisk svar.\n\nDet finnes imidlertid ingen troverdige kilder eller artikler som tyder p\u00e5 at Thunberg har sagt det som p\u00e5st\u00e5s i bildet, eller at Kina har reagert p\u00e5 en slik uttalelse ved \u00e5 be henne vende tilbake til skolen.\n\nEt av de mest delte norske innleggene der p\u00e5standen spres, er en norsk oversettelse av et innlegg fra Facebook-profilen \u00abCor Juno Art\u00bb. Denne profilen har postet p\u00e5standen om Thunberg p\u00e5 b\u00e5de nederlandsk og engelsk.\n\nInnleggene fra Cor Juno Art ble lagt ut med 11 minutters mellomrom 31. mars. Den norske oversettelsen av det engelske innlegget som dukker opp n\u00e5r man trykker p\u00e5 \u00aboversett\u00bb p\u00e5 Facebook, er identisk med teksten som spres i Norge.\n\nDet engelske innlegget ser imidlertid ut til \u00e5 v\u00e6re hentet fra et engelskspr\u00e5klig meme-bilde. Bildet det dreier seg om har blitt lagt ut sv\u00e6rt mange steder og i mange forskjellige land, men det innlegget som if\u00f8lge s\u00f8keverkt\u00f8yet Crowdtangle har f\u00e5tt flest kommentarer, delinger og reaksjoner kommer fra Facebook-siden \u00abPro United Kingdom Anti-E.U.\u00bb\n\nDet er imidlertid uklart hvor p\u00e5standen om at Greta Thunberg oppfordret kineserne til \u00e5 slutte \u00e5 bruke spisepinner egentlig stammer fra.\n\nFor \u00e5 finne ut hvem som f\u00f8rst skrev om Thunberg og spisepinner, kan vi gj\u00f8re flere forskjellige s\u00f8k.\n\u2022 Vi bruker verkt\u00f8yet Crowdtangle for \u00e5 sjekke hva som er den eldste engelskspr\u00e5klige Facebook-posten der det st\u00e5r at Thunberg har bedt kineserne slutte med spisepinner.\n\u2022 Vi bruker datoavgrensede Google-s\u00f8k p\u00e5 \u00abGreta\u00bb og/eller \u00abThunberg\u00bb og \u00abchopsticks\u00bb. Ved hjelp av dette s\u00f8ket kan finne innlegg som er eldre enn en bestemt dato.\n\u2022 Vi bruker avansert s\u00f8k p\u00e5 Twitter for \u00e5 finne den eldste Twitter-meldingen som inneholder \u00abGreta\u00bb og/eller \u00abThunberg\u00bb og \u00abchopsticks\u00bb. Her kan vi bruke datoinnstillinger p\u00e5 samme m\u00e5te som ved google-s\u00f8k.\n\nDisse s\u00f8kene gir ingen resultater fra nyhetsmedier eller andre troverdige kilder.\n\nDet eldste eksempelet p\u00e5 p\u00e5standen om at Thunberg har sagt at kineserne b\u00f8r slutte \u00e5 bruke tradisjonelle spisepinner vi har funnet ved hjelp av denne metoden, er en Twitter-melding fra brukeren \u00ab@Geoloong\u00bb. Twitter-meldingen der dette hevdes ble lagt ut 15. januar 2020. Det vises ikke til noen kilde i innlegget.\n\nMerk at det ikke kan utelukkes at p\u00e5standen har blitt delt tidligere p\u00e5 andre spr\u00e5k enn dem vi har s\u00f8kt p\u00e5.\n\nGeoloong har enkelte kjennetegn som gir grunn til \u00e5 v\u00e6re skeptisk til om den er ekte. Kontoen har fire f\u00f8lgere, poster sjelden, og skriver et til dels ugrammatisk engelsk. Geoloong ser ut til \u00e5 hovedsakelig v\u00e6re opptatt av Kina, mobiltelefoner, Taylor Swift og \u00e5 skrive kritisk om USA.\n\nDet er imidlertid kontoens f\u00f8lgere som gir st\u00f8rst grunn til \u00e5 v\u00e6re skeptisk. Tjenesten Botometer kan brukes til \u00e5 sjekke om Twitter-kontoer oppf\u00f8rer seg som ekte personer og ikke s\u00e5kalte \u00abbots\u00bb, det vil si falske eller automatiserte kontoer.\n\nBotometer gir en poengsum til hver Twitter-konto p\u00e5 en skala fra 0 til 5, der 5 er mest bot-lignende, mens 0 er minst bot-lignende:\n\nHer ser vi at de fire f\u00f8lgerne til Geoloong har ganske h\u00f8ye poengsummer, noe som tilsier at de sannsynligvis er falske eller automatiserte kontoer.\n\nGeoloong selv har imidlertid en lav bot-score, og det er ikke umulig at det er en ekte konto.\n\nDagen etter at Geoloong tvitret om Thunberg og spisepinner, ble det opprettet en tr\u00e5d p\u00e5 nettstedet Quora, der brukerene kan stille sp\u00f8rsm\u00e5l de \u00f8nsker \u00e5 f\u00e5 svar p\u00e5. Brukeren Haiyan Chen, som oppgir \u00e5 v\u00e6re fra Beijing, stilte f\u00f8lgende sp\u00f8rsm\u00e5l: \u00abHva synes du om at Greta Thunberg har bedt Kina om \u00e5 forby spisepinner?\u00bb\n\nHeller ikke i denne tr\u00e5den finner vi noen kilde som viser at Thunberg faktisk har sagt at kineserne b\u00f8r slutte med spisepinner. Tvert imot handler flere av svarene om at noen slik kilde ikke lar seg oppdrive og at det ikke er noen grunn til \u00e5 tro at Thunberg har bedt kineserne slutte \u00e5 bruke tradisjonelle spisepinner.\n\nP\u00e5standen om spisepinner dukker ogs\u00e5 opp i en eldre tr\u00e5d der en bruker sp\u00f8r hvordan Thunberg ville ha blitt mottatt i Kina. Her refererer flere av svarene til kinesiske vitser om klimaaktivisten.\n\nDet er imidlertid f\u00f8rst 27. januar at en tilsynelatende kinesisk bruker nevner spisepinnene. Dette er tolv dager etter at Geoloong tvitret om det samme. Quora-brukeren oppgir heller ikke noen kilde.\n\nP\u00e5 den anonyme bloggen weethingtong.org finner vi et innlegg som argumenterer for at p\u00e5standen om at Thunberg har bedt kineserne slutte \u00e5 bruke spisepinner er \u00abfalsk\u00bb. I blogginnlegget vises det blant annet til en tr\u00e5d fra Twitter-brukeren \u00abmikayel ghazaryan\u00bb, som kaller p\u00e5standen om Thunberg \u00abfake news\u00bb.\n\nTr\u00e5den det er snakk om viser til et blogginnlegg fra den russiske bloggeren Grimnir74. I innlegget, som ble lagt ut 29. januar, blir det p\u00e5st\u00e5tt at Thunberg har oppfordret kinesere til \u00e5 slutte med spisepinner. Innlegget er en kopi av en artikkel p\u00e5 nettstedet Fishki.net, som ble publisert 24. januar.\n\nB\u00e5de blogginnlegget og artikkelen er dermed av nyere dato enn Twitter-meldingen til Geoloong.\n\nFishki.net ser ut til \u00e5 vise til nettstedet SM-News.ru som kilde til artikkelen. N\u00e5r vi klikker p\u00e5 kildelenken, kommer vi imidlertid til noe som if\u00f8lge Googles oversettelse er en oppskrift p\u00e5 \u00abvitaminsalat med t\u00f8rkede aprikoser\u00bb:\n\nDenne \u00abkilden\u00bb har alts\u00e5 ingenting med Greta Thunberg \u00e5 gj\u00f8re.\n\u2022 Ingen troverdige kilder kan bekrefte at Greta Thunberg har bedt kineserne slutte \u00e5 bruke spisepinner eller at Kina har reagert p\u00e5 dette. At noe slikt skal ha skjedd uten at det har f\u00e5tt oppmerksomhet i pressen eller andre medier, er i praksis utenkelig.\n\u2022 P\u00e5standen ser ut til \u00e5 ha blitt spredd i sosiale medier av anonyme profiler, samt p\u00e5 tvilsomme russiske nettsteder.\n\u2022 Den norske utgaven av p\u00e5standen er en oversettelse av et innlegg fra det som ser ut til \u00e5 v\u00e6re en nederlandsk profil.\n\u2022 Ingen av dem som hevder at Thunberg skal ha kommet med p\u00e5standen, viser til kilder. Den eneste \u00abkildelenken\u00bb Faktisk.no har kunnet oppdrive leder til en russisk salatoppskrift.", "lang": "no"}