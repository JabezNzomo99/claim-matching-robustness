{"title": "Nei, isbreene p\u00e5 S\u00f8r\u00f8st-Gr\u00f8nland er ikke st\u00f8rre i dag enn for 80 \u00e5r siden", "subtitle": "Resett har endret tittel og deler av innholdet i artikkelen sin.", "author": "www.faktisk.no", "date": null, "vclaim_id": "vclaim-id-41095", "url": "https://www.faktisk.no/faktasjekker/ApP/nei-isbreene-pa-sorost-gronland-er-ikke-storre-i-dag-enn-for-80-ar-siden", "vclaim": "21. september publiserte det alternative nyhetsnettstedet Resett en artikkel med tittelen \u00abIsbreene p\u00e5 S\u00f8r\u00f8st-Gr\u00f8nland er st\u00f8rre enn for 80 \u00e5r siden\u00bb.\n\nVidere st\u00e5r det at p\u00e5standen om issmelting p\u00e5 Gr\u00f8nland er overdrevet, og at de danske forskernes resultater viser dette.\n\nSaken er delt mer enn 1500 ganger p\u00e5 Facebook, og har utl\u00f8st stort engasjement.\n\nStemmer det at isbreene p\u00e5 S\u00f8r\u00f8st-Gr\u00f8nland er st\u00f8rre i dag enn for 80 \u00e5r siden?\n\nFaktisk.no har spurt Resett om dokumentasjon for p\u00e5standen. Redakt\u00f8r Helge Lur\u00e5s viser til en forskningsartikkel som ble publisert i tidsskriftet Nature i mai 2012. Det er alts\u00e5 en syv \u00e5r gammel studie artikkelen baserer seg p\u00e5, ikke \u00abnylig publisert\u00bb materiale, slik Resett p\u00e5st\u00e5r i ingressen.\n\nLur\u00e5s beskriver artikkelen som \u00abet eksternt meningsinnlegg\u00bb. Dette fremkommer av en tag helt nederst i artikkelen, og er ikke merket andre steder p\u00e5 siden. To arkiveringer av Resett sin forside viser at artikkelen dagen etter publisering ikke var merket p\u00e5 forsiden, mens den 23. september var merket med \u00abmeninger\u00bb.\n\nAdjunkt og forsker ved K\u00f8benhavns Universitetet, Anders Anker Bj\u00f8rk, er oppf\u00f8rt som f\u00f8rsteforfatter av forskningsartikkelen. Artikkelen beskriver hvordan danske forskere har kartlagt isbreene p\u00e5 S\u00f8r\u00f8st-Gr\u00f8nland ved \u00e5 analysere tusenvis av bilder fra 1930-tallet og sammenligne dem med foto og satellittbilder frem til 2010.\n\nResett skriver at den danske studien viser at \u00abisbreer avbildet for 80 \u00e5r siden hadde mindre utstrekning enn hva som fremkommer i satelittoverv\u00e5king i dag\u00bb.\n\nDa studien ble publisert i 2012, omtalte b\u00e5de Forskning.no og TV 2 den. I f\u00f8rstnevnte artikkel st\u00e5r det at isbreene p\u00e5 \u00d8st-Gr\u00f8nland smeltet vel s\u00e5 raskt p\u00e5 1930-tallet som i dag. I TV 2s sak st\u00e5r det at \u00abGr\u00f8nland var varmere for 80 \u00e5r siden enn i dag\u00bb og at isbreene p\u00e5 Gr\u00f8nland smeltet mer p\u00e5 1920- og 30-tallet enn de ti siste \u00e5rene.\n\nDet tar ikke lang tid f\u00f8r Faktisk.no f\u00e5r svar p\u00e5 e-posthenvendelsen til den danske forskeren Anders Anker Bj\u00f8rk. Det er heller ikke f\u00f8rste gang en nordmann kontakter ham om studien:\n\n\u2013 Av en eller annen grunn er det flere fra Norge som leser denne artikkelen feil. Jeg har de siste \u00e5rene f\u00e5tt flere henvendelser om dette, og hver gang m\u00e5 jeg si at det (p\u00e5standen om at det er mer is p\u00e5 Gr\u00f8nland n\u00e5 enn for 80 \u00e5r siden journ.anm.) ikke er tilfelle og at resultatene v\u00e5re blir brukt feil.\n\nN\u00e5r det gjelder tittelen p\u00e5 Resetts artikkel, \u00abIsbreene p\u00e5 S\u00f8r\u00f8st-Gr\u00f8nland er st\u00f8rre i dag enn for 80 \u00e5r siden\u00bb har han f\u00f8lgende kommentar:\n\n\u2013 Det er IKKE korrekt at isbreene er st\u00f8rre n\u00e5 enn for 80 \u00e5r siden. De er ALLE mindre \u2013 mye mindre!\n\n\u2013 Mer is for 80 \u00e5r siden\n\nIf\u00f8lge den danske forskeren viser resultatene i studien at de store isbreene som kalver i havet, hadde st\u00f8rst tilbaketrekking, eller smelting, i perioden fra 2000 til 2010. Sm\u00e5 isbreer p\u00e5 land smeltet raskest i perioden 1933 til 1943.\n\nHan forklarer at smeltingen p\u00e5 1930- og 40-tallet skyldes at temperaturen p\u00e5 den tiden var kraftig stigende, og at frontene til isbreene l\u00e5 langt nede i flate daler etter den \u00ablille istid\u00bb.\n\n\u2013 Issmeltingen skjedde raskere da enn den gj\u00f8r i dag fordi isbreenes fronter n\u00e5 ligger h\u00f8yere oppe i de bratte fjellene, skriver Bj\u00f8rk.\n\nHan understreker at det ikke var mindre is p\u00e5 Gr\u00f8nland for 80 eller 100 \u00e5r siden \u2013 men mye mer.\n\n\u2013 Alle studier viser at smeltingen og ismassetapet har v\u00e6rt rekordh\u00f8yt de siste 15 \u00e5rene. P\u00e5 Gr\u00f8nland er temperaturen allerede flere grader varmere n\u00e5 enn den var p\u00e5 1920-tallet, skriver han.\n\nDet kan imidlertid finnes enkelte isbreer som viser en annen tendens.\n\n\u2013 Men det er bred konsensus om at innlandsisen, og ogs\u00e5 de mindre isbreene, er i en helt ny situasjon med en ekstremt negativ massebalanse.\n\nI Bj\u00f8rks forskningsartikkel finnes det flere figurer som viser isbreenes utvikling over tid.\n\nFiguren under viser frontale endringer for 132 isbreer p\u00e5 S\u00f8r\u00f8st-Gr\u00f8nland i seks observasjonsperioder fra 1933 til 2010. R\u00f8d sirkel viser tilbaketrekking og gr\u00f8nn sirkel viser fremgang i meter per \u00e5r.\n\nFiguren nedenfor vises gjennomsnittlig endringsrate for de 132 isbreene. Ikke i noen av periodene det er gjort m\u00e5linger, har isbreene hatt gjennomsnittlig vekst.\n\n\u2013 Med en konstant negativ verdi, kan isbreene kun bli mindre, forklarer Bj\u00f8rk.\n\nHer ser vi at isbreene trakk seg tilbake med rundt 23 meter i \u00e5ret i perioden rundt 1940. Til sammenligning var reduksjonen i perioden 2000-2010 rundt 46 meter per \u00e5r.\n\nOgs\u00e5 figuren nedenfor viser at isbreene i snitt har blitt mindre, og ikke st\u00f8rre, i perioden. Alle typer isbreer har trukket seg tilbake. Her er isbreene delt inn i kategorier, fra venstre mot h\u00f8yre:\n\u2022 Lokale isbreer som ikke er forbundet med Gr\u00f8nlandsisen.\n\nVi ser at alle typer isbreer har trukket seg tilbake store deler av perioden. Og at tilbaketrekkingen var st\u00f8rst p\u00e5 isbreer som ender i vann og isflak fra isbreer mellom 2000 og 2010. For isbreer som ender p\u00e5 land var tilbaketrekkingen st\u00f8rre rundt 1930 og 1940 enn i perioden 2000 til 2010.\n\n\u2013 Det som blir misforst\u00e5tt er at de land-terminerte isbreene smeltet litt fortere p\u00e5 1930-tallet enn i perioden fra 2000 til 2010. Det betyr ikke at de er st\u00f8rre n\u00e5, forklarer Bj\u00f8rk.\n\nI bildesammenligningene under, kan du selv se hvordan utviklingen har v\u00e6rt for to av isbreene p\u00e5 S\u00f8r\u00f8st-Gr\u00f8nland. Skyv p\u00e5 mark\u00f8rene i midten av bildet for \u00e5 se endringene.\n\nUnder ser du isbreen Mogens i august 1932 og i august 2013.\n\nUnder ser du hvordan isbreen Mittivakkat har utviklet seg fra 1933 til 2013.\n\nResett p\u00e5st\u00e5r at \u00abisbreene p\u00e5 S\u00f8r\u00f8st-Gr\u00f8nland er st\u00f8rre i dag enn for 80 \u00e5r siden\u00bb. Isbreene skal alts\u00e5 v\u00e6re st\u00f8rre i 2019 enn i 1939. Forskningsartikkelen som det henvises til ble publisert i 2012, men ser p\u00e5 utviklingen frem til 2010. Den dekker alts\u00e5 ikke inn de siste ni \u00e5rene som p\u00e5standen henviser til.\n\nAnders Anker Bj\u00f8rk ved K\u00f8benhavns Universitet sier at p\u00e5standen uansett er feil, fordi isbreene har smeltet ogs\u00e5 etter at studien ble publisert i 2012.\n\n\u2013 De er alle mye mindre enn de har v\u00e6rt p\u00e5 flere hundre \u00e5r.\n\nBj\u00f8rk viser blant annet til en studie publisert i det vitenskaplige magasinet PNAS i april i \u00e5r. Han har selv deltatt i forskningsprosjektet og st\u00e5r oppf\u00f8rt som medforfatter p\u00e5 forskningsartikkelen. Studien viser at isbreene over hele Gr\u00f8nland har blitt mindre ogs\u00e5 etter 2010.\n\nBildene under er tatt av NASAs satellitter og viser isbreen Helheim p\u00e5 S\u00f8r\u00f8st-Gr\u00f8nland. Bildet til venstre er tatt i september 1972, da NASA begynte satelittoverv\u00e5kningen. Bildet til h\u00f8yre er tatt 12. august 2019.\n\nNASA-satellitten Grace har m\u00e5lt ismassen p\u00e5 Gr\u00f8nland mellom 2002 og 2017. Grafen under viser utviklingen frem til juni 2017.\n\nGjennomsnittlig har ismassen p\u00e5 Gr\u00f8nland minket med 286 gigatonn i \u00e5ret. Reduksjonen har v\u00e6rt enda st\u00f8rre i perioden 2010-2017.\n\nKort tid etter at Faktisk.no tok kontakt med Resett ble b\u00e5de tittel, ingress og deler av innholdet i artikkelen endret.\n\nRedakt\u00f8r i Resett, Helge Lur\u00e5s, skriver i en e-post til Faktisk.no at Resett i samr\u00e5d med artikkelforfatteren har korrigert det han omtaler som et meningsinnlegg.\n\n\u2013 Det var ikke hold i artikkelen i Nature for \u00e5 p\u00e5st\u00e5 at isbreene var st\u00f8rre for 80 \u00e5r siden. F\u00f8lgende st\u00e5r n\u00e5 i artikkelen:\n\nTittelen p\u00e5 Resetts artikkel er endret til \u00abIsbreenes utbredelse p\u00e5 S\u00f8r\u00f8st-Gr\u00f8nland har fluktuert de siste 80 \u00e5r\u00bb. Det er riktig at isbreenes utbredelse har variert, men de er alts\u00e5 mindre i dag enn for 80 \u00e5r siden. I snitt har isbreene hatt en konstant negativ verdi for periodene man har sett p\u00e5.", "lang": "no"}