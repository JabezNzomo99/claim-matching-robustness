{"title": "In Italia ci sono meno poveri, come dice Matteo Renzi?", "subtitle": "Il segretario Pd si sbaglia, e di parecchio, sugli \u00a0italiani in difficolt\u00e0 economiche. Abbiamo passato al vaglio quello che ha detto il segretario\u00a0da Liguori", "author": "www.agi.it", "date": null, "vclaim_id": "vclaim-id-7757", "url": "https://www.agi.it/fact-checking/renzi_povert_fact-checking-3304475/news/2017-12-23/", "vclaim": "Intervistato lo scorso 20 dicembre da Paolo Liguori su Tgcom24, il segretario del PD Matteo Renzi ha parlato di povert\u00e0. A Liguori, che affermava (min. 15.05) \u201cci sono 4 milioni e 700 mila persone che vivono sotto la soglia di povert\u00e0(\u2026), poi per\u00f2 si arriva a 10 milioni che sono \u2018sulla\u2019 soglia, e sono in crescita, e se si va oltre questa piccolissima e sottile soglia, cio\u00e8 sui 1.100 euro, sui 1.000 euro, sono tanti di pi\u00f9\u201d, Renzi, dopo aver riconosciuto il problema, ha risposto (min 16.00): \u201cche cosa \u00e8 accaduto in questi anni? Quel numero di 10 milioni di persone, chiamiamole \u2018a rischio\u2019, \u00e8 diminuito in modo molto rilevante: siamo passati da 16 a 10\u201d.\n\nSi tratta di un\u2019affermazione sbagliata nella sostanza, perch\u00e9 i poveri sono aumentati negli ultimi anni, e che contiene numeri errati.\n\nLa questione \u00e8 stata posta in modo un po\u2019 confuso gi\u00e0 dal direttore di Tgcom Secondo l\u2019ultimo rapporto dell\u2019Istat sulla povert\u00e0 in Italia ci sono 4 milioni e 742mila individui che vivono al di sotto della soglia di povert\u00e0 assoluta e 8 milioni 465mila individui che vivono al di sotto della soglia di povert\u00e0 relativa.\n\nCon povert\u00e0 assoluta si intende la spesa minima necessaria per acquisire i beni e servizi inseriti nel paniere di povert\u00e0 assoluta (generi alimentari, abitazioni e beni durevoli di prima necessit\u00e0). La soglia di povert\u00e0 assoluta varia, per costruzione, in base alla dimensione della famiglia, alla sua composizione per et\u00e0, alla ripartizione geografica e alla dimensione del comune di residenza (qui \u00e8 possibile fare i calcoli).\n\nLa povert\u00e0 relativa, invece, per una famiglia di due componenti \u00e8 pari alla spesa media per persona nel Paese (ovvero alla spesa pro-capite, e si ottiene dividendo la spesa totale per consumi delle famiglie per il numero totale dei componenti). Nel 2016 questa spesa \u00e8 risultata pari a 1.061,35 euro mensili: i \u201c1.000-1.100\u201d di cui parlava anche Liguori, per due persone.\n\nTra gli 8 milioni e 465 mila individui che vivono al di sotto della soglia di povert\u00e0 relativa sono dunque ricompresi anche i 4 milioni e 742 mila individui che vivono al di sotto della soglia di povert\u00e0 assoluta.\n\nLa confusione viene poi aumentata da Renzi che, riferendosi ai \u201cpoveri relativi\u201d, parla di persone \u201ca rischio\u201d povert\u00e0. Questo, tecnicamente, \u00e8 un altro indicatore ancora usato dall\u2019Istat \u2013 di cui ci eravamo gi\u00e0 occupati in questa analisi \u2013 che prende in considerazione chi vive cio\u00e8 in famiglie che nell\u2019anno hanno un reddito familiare equivalente inferiore al 60% del reddito mediano (siamo intorno ai 9.500 euro per persona all\u2019anno, a seconda degli anni).\n\nOltretutto dal 2013, anno di inizio della legislatura, ad oggi il numero delle persone a rischio povert\u00e0 \u00e8 aumentato, passando da 10 milioni e 635 mila (il 19,1% della popolazione residente al primo gennaio di quell\u2019anno, riporta l\u2019Istat) a 12 milioni e 497 mila (il 20,6% della popolazione residente al primo gennaio 2016, dice sempre l\u2019Istat).\n\nNel 2013, secondo l\u2019indagine Istat del 2014 sulla povert\u00e0 in Italia, le persone in povert\u00e0 relativa erano 10 milioni 48 mila persone, e quelle in povert\u00e0 assoluta 6 milioni 20 mila. Tuttavia questi dati erano figli di una metodologia diversa rispetto a quella utilizzata per i calcoli attuali.\n\nApplicando retroattivamente la nuova metodologia (che considera la spesa delle famiglie e non pi\u00f9 i consumi) i dati relativi al 2013 \u2013 qui scaricabili le serie storiche riviste - cambiano significativamente. I poveri assoluti calano a 4 milioni e 420 mila, e i poveri relativi a 7 milioni e 822 mila.\n\nPossiamo dire cos\u00ec che i poveri assoluti tra il 2013 e il 2016 sono aumentati di circa 300 mila unit\u00e0 e i poveri relativi di poco meno di 650 mila unit\u00e0.\n\nRenzi sbaglia a qualificare le persone che vivono con \u201c1.100-1.000 euro\u201d di cui parla Liguori (cio\u00e8 i poveri relativi) come persone \u201ca rischio povert\u00e0\u201d. Queste ultime sono infatti ricomprese da un diverso insieme e oggi, sempre secondo l\u2019Istat, ammontano a 12 milioni e 480 mila persone, un dato in crescita rispetto al passato (erano 10 milioni e 635 mila nel 2013).\n\nInnanzitutto \u00e8 sbagliato il punto di arrivo: nel 2016 i poveri relativi sono stati 8,5 milioni circa (ma a Renzi il dato sbagliato viene in prima battuta fornito dall\u2019intervistatore). Ma soprattutto \u00e8 sbagliato il punto di partenza: nel 2013, all\u2019inizio di questa legislatura, i poveri relativi erano 7,8 milioni: meno che adesso.", "lang": "it"}