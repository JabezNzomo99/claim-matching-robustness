{"title": "Davvero i migranti salvati dalla Sea Watch dovrebbero andare in Olanda?", "subtitle": "Ha ragione il ministro Salvini a sostenere che dei 47 migranti deve farsi carico il governo olandese? Cosa dice il Regolamento di Dublino", "author": "www.agi.it", "date": "2019-01-29T07:15+0100", "vclaim_id": "vclaim-id-12198", "url": "https://www.agi.it/fact-checking/sea_watch_migranti_olanda-4915616/news/2019-01-29/", "vclaim": "Il governo italiano ha dato il via a un nuovo scontro diplomatico: dopo la Francia, questa volta \u00e8 toccato all\u2019Olanda. Il ministro dell\u2019Interno e vicepresidente del Consiglio Matteo Salvini, il 25 gennaio, ha scritto su Facebook di aver inviato una lettera al governo olandese chiedendo, tra le altre cose, di \"predisporre, con urgenza, gli adempimenti relativi all\u2019organizzazione della presa in carico e del trasferimento in territorio olandese dei 47 migranti a bordo della nave olandese Sea Watch\".\n\nIl governo olandese ha risposto, per bocca del segretario di Stato per l\u2019Asilo e le migrazioni Mark Harbers, che finch\u00e9 non ci saranno accordi europei per soluzioni strutturali alla questione migratoria l\u2019Olanda non prender\u00e0 parte a soluzioni estemporanee, e che Amsterdam \"non \u00e8 responsabile per la Sea Watch\".\n\nUno degli argomenti che si leggono pi\u00f9 spesso tra i sostenitori della linea del governo, \u00e8 che le navi \u2013 cos\u00ec come gli aeroplani \u2013 sono un\u2019estensione territoriale dello Stato di bandiera. Quindi una nave che batte bandiera olandese, di fatto, \u00e8 un pezzo di territorio olandese.\n\nQuesta parte del ragionamento \u00e8 corretta. In base al diritto internazionale del mare \u2013 v. Convenzione di Montego Bay del 1982, artt. 91 e ss \u2013 lo Stato di bandiera esercita una giurisdizione esclusiva sulla nave che ha la sua bandiera.\n\nDella questione aveva parlato in termini molto chiari il Contrammiraglio Nicola Carlone, della Guardia costiera italiana, nel corso di un\u2019audizione parlamentare del 3 maggio 2017. Qui Carlone aveva spiegato che \"Dublino si applica nel momento in cui si arriva a terra, Dublino non \u00e8 applicabile a bordo delle navi. Il caso Hirsi lo dimostra\".\n\nNella sentenza veniva chiarito che le procedure per l\u2019esame della situazione di un migrante - se sia un perseguitato che ha diritto alla protezione internazionale o meno - sono talmente complesse che non \u00e8 pensabile vengano fatte a bordo di una nave. Devono quindi essere fatte a terra, dopo aver sbarcato i migranti nel porto sicuro pi\u00f9 vicino.\n\nIl porto sicuro pi\u00f9 vicino alla costa libica per i richiedenti asilo, non potendo considerare tali la Libia stessa, la Tunisia e gli altri Stati della costa africana del Mediterraneo, \u00e8 l\u2019Italia. Che la nave battente bandiera olandese sia di una Ong, e non ad esempio un mercantile di passaggio - che \u00e8 comunque tenuto a salvare i naufraghi alla stessa maniera - non \u00e8 rilevante.\n\nPossiamo spiegare la questione con un esempio paradossale: se i migranti fossero stati salvati nel Mediterraneo da una nave mercantile australiana che sta trasportando merci da Brisbane a Londra, non sarebbe pensabile che di questi migranti se ne dovesse fare carico l\u2019Australia.\n\nNon sarebbe infatti legittimo che le domande di asilo venissero esaminate a bordo della nave, come chiarito dal caso Hirsi, e non sarebbe legittimo trattenere dei potenziali rifugiati su una nave per le settimane necessarie a compiere il percorso fino all\u2019Australia. Dovrebbero comunque essere sbarcati nel porto sicuro pi\u00f9 vicino al luogo di salvataggio. Qui verrebbero poi esaminate le richieste di asilo.\n\nL\u2019Olanda, in quanto Paese di bandiera della nave Sea Watch, non ha nessuna obbligazione giuridica ad accogliere i migranti salvati in mare e a esaminarne le richieste di asilo. Il fatto che la nave stessa sia un\u2019estensione del territorio olandese non \u00e8 infatti rilevante ai fini del Regolamento di Dublino, che individua il Paese dove devono essere compiuti gli accertamenti necessari per stabilire chi abbia o no il diritto alla protezione internazionale.\n\nIn base al diritto internazionale del mare, al diritto internazionale sui rifugiati e al Regolamento di Dublino, i migranti salvati nel Mediterraneo \u2013 da navi Ong, vascelli militari o mercantili, non cambia \u2013 devono essere accompagnati e sbarcati nel porto sicuro pi\u00f9 vicino (per i barconi partiti dalla costa libica, spesso si tratta dell\u2019Italia). Solo successivamente il Paese di sbarco sar\u00e0 chiamato a esaminare le domande di asilo.", "lang": "it"}