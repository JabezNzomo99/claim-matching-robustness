{"title": "Quanti soldi ha dato l\u2019Italia per salvare Paesi come Spagna e Grecia?", "subtitle": "", "author": "pagellapolitica.it", "date": null, "vclaim_id": "vclaim-id-22744", "url": "https://pagellapolitica.it/dichiarazioni/8280/quanti-soldi-ha-dato-litalia-per-salvare-paesi-come-spagna-e-grecia", "vclaim": "\u00abL\u2019Italia ha abbondantemente pagato per il debito altrui aiutando altri Paesi europei, non avendo mai chiesto un euro. Non credo che l\u2019Austria abbia pagato quanto l\u2019Italia, essendo [noi] il terzo contributore, per aiutare gli altri Paesi, compreso la Grecia\u00bb.\n\nHa ragione il ministro Tria nel sostenere che l\u2019Italia abbia pagato, tramite la sottoscrizione delle quote dell\u2019 (Esm) e non solo, per aiutare altri Paesi in difficolt\u00e0 economica, in particolare per quanto riguarda la capacit\u00e0 di rifinanziare il proprio debito. Allo stesso tempo non ha mai richiesto e quindi ricevuto aiuto dall\u2019Esm o dai suoi predecessori.\n\n\u00c8 poi vero che l\u2019Italia sia il terzo contributore al capitale dell\u2019Esm e degli altri strumenti, e che dunque abbia contribuito in proporzione di pi\u00f9 dell\u2019Austria (che \u00e8 l\u2019ottavo contributore, con una percentuale pi\u00f9 di sei volte inferiore a quella dell\u2019Italia) a salvare i cinque Paesi che hanno ricevuto aiuti, tra cui anche la Grecia.\n\nQuesto, tuttavia, non dipende da una particolare generosit\u00e0 di Roma rispetto a Vienna. Il sistema che ha ripartito le quote dell\u2019Esm e degli altri strumenti si basa infatti su due criteri oggettivi quali la popolazione e il Pil, e l\u2019Italia \u00e8 in entrambe queste classifiche terza nell\u2019Eurozona mentre l\u2019Austria arriva rispettivamente nona e settima.", "lang": "it"}