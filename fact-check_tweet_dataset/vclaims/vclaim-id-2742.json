{"title": "Debito pubblico, pensioni e occupati: tutte le verit\u00e0 del ministro Padoan", "subtitle": "Abbiamo verificato le dichiarazioni rilasciate dal ministro dell'Economia a  Repubblica", "author": "www.agi.it", "date": null, "vclaim_id": "vclaim-id-2742", "url": "https://www.agi.it/fact-checking/padoandebito_pubblico_occupati_pensioni-3155788/news/2017-11-24/", "vclaim": "Pier Carlo Padoan ha rilasciato al quotidiano La Repubblica nella quale ha parlato della situazione economica italiana. Il ministro dell\u2019Economia ha dichiarato che \u201coggi c\u2019\u00e8 un\u2019Italia [\u2026] dove il debito ha smesso di crescere, ci sono un milione di occupati in pi\u00f9, la fiducia di imprese e famiglie \u00e8 molto pi\u00f9 solida\u201d.\n\nPadoan ha anche parlato del tema delle pensioni e del rialzo a 67 anni dell\u2019et\u00e0 pensionabile, che \u00e8 stato argomento di discussione negli ultimi giorni con i sindacati. Il ministro ha ricordato che \u201cla voce di spesa pubblica per le pensioni \u00e8 quella che pi\u00f9 \u00e8 aumentata negli ultimi anni, mentre altre voci sono scese\u201d e che \u201cc\u2019\u00e8 una legge \u2013 peraltro gi\u00e0 applicata due volte \u2013 che prevede rialzi automatici dell\u2019et\u00e0 legati alla speranza di vita\u201d.\n\nPartiamo dal debito pubblico, che secondo il ministro dell\u2019economia avrebbe smesso di crescere. Se guardiamo ai numeri assoluti, secondo i dati Eurostat, questo sta in realt\u00e0 crescendo costantemente: dopo un calo nel terzo trimestre del 2016, \u00e8 tornato ad aumentare nei successivi tre trimestri.\n\nIn particolare, tra il primo e il secondo trimestre del 2017 \u00e8 cresciuto da 2.261 miliardi e 104 milioni di euro a 2.281 miliardi e 978 milioni.\n\nSecondo l\u2019ultimo report di Banca d\u2019Italia, che ha invece dati aggiornati al settembre 2017 (quindi di fatto al terzo trimestre dell\u2019anno) e ha cadenza mensile, dopo un\u2019ulteriore crescita del debito pubblico a luglio a 2.300 miliardi e 511 milioni di euro, c\u2019\u00e8 stato un lieve calo a 2.279 miliardi e 220 milioni ad agosto e 2.283 miliardi e 667 milioni a settembre.\n\nSecondo questa misura, Eurostat riporta una percentuale del debito pubblico in rapporto al Pil pari al 134,7% nel secondo trimestre del 2017, in crescita rispetto al 134% del primo trimestre e al 132% dell\u2019ultimo trimestre del 2016, quando per\u00f2 era scesa rispetto al 134,2% di inizio anno: di fatto \u00e8 dall\u2019inizio del 2015 che il rapporto debito/Pil \u00e8 in media superiore al 134%. Dati confermati anche dalla banca dati Ocse.\n\nPer quanto riguarda gli occupati, se Padoan si riferisce all\u2019inizio del suo mandato da ministro (22 febbraio 2014), \u00e8 vero che secondo le serie storiche Istat il numero di occupati di settembre 2017, pari a 23milioni e 138mila persone, \u00e8 quasi un milione superiore ai 22 milioni e 151mila occupati del febbraio 2014 - precisamente 987 mila.\n\nA parlarci della fiducia di imprese e famiglie \u00e8 sempre l\u2019Istat, con il suo ultimo rapporto dell\u2019ottobre 2017. In questo caso \u00e8 possibile notare come in realt\u00e0 la fiducia dei consumatori sia effettivamente cresciuta costantemente negli ultimi cinque mesi (116,1 punti a ottobre, mentre a giugno era a 106,8), ma sia di fatto allo stesso livello dell\u2019ottobre 2015, perch\u00e9 era sensibilmente calata nell\u2019arco del 2016. Per quanto riguarda le imprese, in questo caso \u00e8 corretto dire che rispetto a due anni fa la fiducia si sia nettamente consolidata: il dato \u00e8 ormai tornato ai livelli pre-crisi (109,1 punti a ottobre, come nel giugno 2007).\n\nSecondo Padoan, in Italia negli ultimi anni \u201cla voce di spesa pubblica per le pensioni \u00e8 quella che pi\u00f9 \u00e8 aumentata\u201d, a differenza di altre che sono scese. Il bilancio dello Stato \u00e8 composto naturalmente da entrate e uscite che variano ogni anno e la voce composta dalle spese per le pensioni \u00e8 tra le pi\u00f9 consistenti.\n\nSecondo il report pi\u00f9 recente Italia in cifre 2016, che presenta dati aggiornati al 2015 e curati dall\u2019Istat, la spesa per le pensioni in rapporto al Pil nel nostro Paese \u00e8 costantemente cresciuta sin dagli anni Settanta e nel 2015 si \u00e8 attestata al 17,06% del Pil, in lieve calo rispetto al 2014 quando era del 17,17%, ma superiore al 16,85% del 2013. Se invece si cercano nella banca dati Eurostat le cifre della spesa italiana per pensioni, si pu\u00f2 notare come siano progressivamente cresciute negli ultimi anni, nell\u2019ordine di alcuni miliardi di euro: 265.534 milioni nel 2013, 267.836 milioni nel 2014, 272.352 milioni nel 2015.\n\nSempre il database Eurostat consente di confrontare come negli anni sia variata la spesa in un settore in rapporto al Pil (selezionare Italia alla voce \u201cGEO\u201d e gli ambiti di spesa desiderati alla voce \u201cClassification\u201d). \u00c8 cos\u00ec possibile verificare che dal 2013 al 2015 la percentuale di spesa sia rimasta costante nei settori Difesa, Sicurezza, Ambiente, sia leggermente calata in Infrastrutture, Salute, Cultura e Istruzione, sia sensibilmente calata come Servizi pubblici generali (da 9,1% a 8,4%), mentre sia effettivamente cresciuta \u2013 non molto \u2013 solo nel settore relativo alla protezione sociale, all\u2019interno del quale \u00e8 compresa la spesa pensionistica (in totale, da 21% a 21,5%).\n\n\u00c8 possibile per\u00f2 notare come questa crescita, in rapporto al Pil, sia relativa alla spesa \u201cFamiglia e figli\u201d (da 1% a 1,5%), cio\u00e8 appunto le politiche di assistenza in supporto alle famiglie con figli, mentre quella relativa alle pensioni \u00e8 praticamente invariata a livello percentuale (vecchiaia -0,1%, assistenziali +0,1%, +0% quelle di invalidit\u00e0, indennit\u00e0 e per superstiti). Se si guardano i dati assoluti, si scopre che questo 0,5% per \u201cFamiglia e figli\u201d corrisponde a un aumento da 19.300 milioni di euro nel 2013 a 25.341 milioni nel 2014 e infine 28.362 milioni nel 2015, per una differenza totale di 8.997 milioni di euro, mentre la spesa per le pensioni mostra una differenza in positivo di 6.818 milioni di euro. Non \u00e8 dunque corretto sostenere che la spesa per le pensioni sia quella che \u00e8 pi\u00f9 aumentata, n\u00e9 in termini percentuali n\u00e9 in termini assoluti.\n\nPadoan sostiene anche che \u201cc\u2019\u00e8 una legge \u2013 peraltro gi\u00e0 applicata due volte \u2013 che prevede rialzi automatici dell\u2019et\u00e0 legati alla speranza di vita\u201d. Il ministro dell\u2019Economia si riferisce alla riforma Sacconi che, come riporta il sito dell\u2019Inps, tra il 2009 (dl 78/2009) e il 2010 (legge 174/2010) introdusse l\u2019aggancio dell\u2019et\u00e0 pensionabile all\u2019aspettativa di vita. Nella legge veniva specificato che sarebbe stato possibile aggiornare i requisiti di et\u00e0 \u201cincrementando i requisiti in vigore in misura pari all\u2019incremento della speranza di vita accertato dall\u2019Istat in relazione al triennio di riferimento\u201d. La legge fu poi confermata con alcune modifiche dalla riforma Fornero del 2012 (legge 92/2012).\n\n\u00c8 dunque vero ci\u00f2 che dice il ministro relativamente ai rialzi automatici dell\u2019et\u00e0 previsti dalla legge e connessi alla speranza di vita. \u00c8 inoltre corretto dire che la legge sia stata gi\u00e0 applicata due volte: in una prima occasione con un aumento di tre mesi dell\u2019et\u00e0 pensionabile nel 2013 e in una seconda di quattro mesi nel 2016. Quello in discussione in questi giorni sarebbe dunque il terzo aumento, con effetto dal 2019.\n\nIl ministro dell\u2019Economia Pier Carlo Padoan ha riportato in generale dati precisi nelle sue risposte a Repubblica, anche se si possono puntualizzare alcune cose. \u00c8 vero quanto detto sull\u2019et\u00e0 pensionabile e la speranza di vita, cio\u00e8 che ci siano gi\u00e0 stati due adeguamenti dovuti alla riforma Sacconi, e anche quanto detto sul milione di posti di lavoro in pi\u00f9.\n\nLa spesa pensionistica \u00e8 effettivamente cresciuta, come detto dal ministro, ma non \u00e8 stata la voce di spesa che \u00e8 cresciuta maggiormente: un\u2019altra piccola voce di bilancio, quella relativa a spese per famiglia e figli, \u00e8 cresciuta di pi\u00f9, sia in termini relativi sia assoluti. Allo stesso modo, sulla fiducia di imprese e famiglie andrebbe fatta una distinzione, perch\u00e9 \u00e8 vero che le famiglie hanno acquisito maggiore fiducia rispetto a pochi mesi fa, ma dopo un netto calo nell\u2019arco dello scorso anno.", "lang": "it"}