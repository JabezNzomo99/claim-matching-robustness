{"title": "Nie, to nie s\u0105 \u017cadne dofinansowania unijne. Co najwy\u017cej promocje", "subtitle": "Na Facebooku, pomi\u0119dzy zwyk\u0142ymi wpisami, pojawiaj\u0105 si\u0119 liczne posty sponsorowane oferuj\u0105ce kursy j\u0119zykowe. Proponuj\u0105 wysokie dofinansowania na wz\u00f3r dop\u0142at unijnych. Zach\u0119caj\u0105 by czas pandemii koronawirusa wykorzysta\u0107 na nauk\u0119. Uwaga, to manipulacja. W rzeczywisto\u015bci to nieuczciwe praktyki marketingowe. Wiele os\u00f3b pozamykanych w domach da\u0142o si\u0119 na nie z\u0142apa\u0107.", "author": "sprawdzam.afp.com", "date": "2020-06-13T07:51:14+02:00", "vclaim_id": "vclaim-id-46991", "url": "https://sprawdzam.afp.com/nie-nie-sa-zadne-dofinansowania-unijne-co-najwyzej-promocje", "vclaim": "Nie, to nie s\u0105 \u017cadne dofinansowania unijne. Co najwy\u017cej promocje\n\nNa Facebooku, pomi\u0119dzy zwyk\u0142ymi wpisami, pojawiaj\u0105 si\u0119 liczne posty sponsorowane oferuj\u0105ce kursy j\u0119zykowe. Proponuj\u0105 wysokie dofinansowania na wz\u00f3r dop\u0142at unijnych. Zach\u0119caj\u0105, by czas pandemii koronawirusa wykorzysta\u0107 na nauk\u0119. Uwaga, to manipulacja. W rzeczywisto\u015bci to nieuczciwe praktyki marketingowe. Wiele os\u00f3b pozamykanych w domach da\u0142o si\u0119 na nie z\u0142apa\u0107.\n\n- W zwi\u0105zku z kwarantann\u0105 od 25.03. mo\u017cecie wzi\u0105\u0107 udzia\u0142 w refundowanym programie nauki j\u0119zyka obcego. Wykorzystaj efektywnie czas w domu i zdob\u0105d\u017a certyfikat j\u0119zykowy! - czytamy w jednym z post\u00f3w sponsorowanych.\n\nDo niego do\u0142\u0105czony jest link i zdj\u0119cie z ksi\u0105\u017ckami. Klikamy. Otwiera si\u0119 strona z \u017c\u00f3\u0142tymi gwiazdkami na niebieskim tle, \u0142udz\u0105co przypominaj\u0105ce unijne symbole.\n\n- Uczymy si\u0119 - skomentowa\u0142a jedna z internautek. Post mia\u0142 19 udost\u0119pnie\u0144, udost\u0119pnia\u0142y osoby prywatne, mi\u0119dzy innym tu a tak\u017ce portale niekt\u00f3rych miejscowo\u015bci, jak Kielcza tu (na po\u0142udniu Polski), czy Zbylitowska G\u00f3ra (na po\u0142udniu Polski), kt\u00f3ra zach\u0119ca\u0142a swoich mieszka\u0144c\u00f3w pytaniem: \u201eKto chcia\u0142by si\u0119 uczy\u0107 j\u0119zyk\u00f3w obcych?\u201d\n\nTrafiaj\u0105 si\u0119 te\u017c posty z wy\u017cszymi bo a\u017c 85% dofinansowaniami jak tu. Zasi\u0119giem obejmuj\u0105 wiele wojew\u00f3dztw m.in. opolskie czy \u015bwi\u0119tokrzyskie. Dowiadujemy si\u0119 z nich, \u017ce z programu skorzysta\u0142o 37 tys. os\u00f3b.\n\nW jednym z post\u00f3w mamy do czynienia z \u201ePozarz\u0105dowym Wsparciem Rozwoju Kompetencji PWRK\u201d :\n\n- Celem jest wzmocnienie konkurencyjno\u015bci i innowacyjno\u015bci na rynku pracy os\u00f3b fizycznych poprzez wzrost kompetencji j\u0119zykowych. Kursanci maj\u0105 6 j\u0119zyk\u00f3w do wyboru o r\u00f3\u017cnym poziomie zaawansowania. Ka\u017cdej osobie spe\u0142niaj\u0105cej kryteria przys\u0142uguje 80% dofinansowania do wybranych kurs\u00f3w j\u0119zykowych - czytamy na stronie.\n\n- 6.754 os\u00f3b skorzysta\u0142o z programu od czasu og\u0142oszenia pandemii - czytamy te\u017c. Podana jest data naboru do programu, 12 maja, oraz koniec, czyli 30 czerwca. To imponuj\u0105ca liczba beneficjent\u00f3w zwa\u017cywszy, \u017ce post pojawi\u0142 si\u0119 na Facebooku 20 maja. Od tego czasu zyska\u0142 672 tys. wej\u015b\u0107, \u015brednio dziennie ma ich 112 tys.\n\nW kolejce do lekarza. Nie po dofinansowanie\n\nNa zdj\u0119ciu w po\u015bcie do\u0142\u0105czonym do og\u0142oszenia o kursie wida\u0107 dwie kobiety przed okienkiem do rejestracji. Sprawdzili\u015bmy co to za sytuacja. Grafik\u0119 jak zwykle wyszukali\u015bmy za pomoc\u0105 popularnych wyszukiwarek (Google i Yandex). Okaza\u0142o si\u0119, \u017ce panie nie stoj\u0105 do \u017cadnego urz\u0119du po dofinansowanie czy dotacj\u0119 unijn\u0105. To fotografia do rejestracji likwidowanej przychodni lekarskiej w Toruniu przy ul. Gagarina. Stoj\u0105 po numerek do lekarza w sierpniu 2018 r. Zdj\u0119cie zrobi\u0142 dla portalu informacyjnego Nowo\u015bci - Dziennik Toru\u0144ski S\u0142awomir Kowalski.\n\nZ kolei zdj\u0119cie zas\u0142uchanych kobiet do\u0142\u0105czone do strony Bonyregionalne.pl w rzeczywisto\u015bci przedstawia spotkanie Platformy Obywatelskiej w 2018 r. w Pile. Uczestniczy\u0142 w nim by\u0142y pose\u0142 PO, obecnie europose\u0142 Adam Szejnfeld. Wi\u0119cej zdj\u0119\u0107 z tego wydarzenia mo\u017cna zobaczy\u0107 na stronie Kobieca strona \u017cycia. Poni\u017cej publikujemy kilka z nich, w czerwonym k\u00f3\u0142ku zaznaczyli\u015bmy zdj\u0119cie ze spotkania PO, kt\u00f3re wykorzystano jako ilustracj\u0119 do kurs\u00f3w j\u0119zykowych dla kobiet urodzonych przed 1975 r.\n\nBy zapisa\u0107 si\u0119 na kurs trzeba ju\u017c tylko sprawdzi\u0107 dost\u0119pno\u015b\u0107 dofinansowa\u0144 w danej okolicy. Jest zadziwiaj\u0105ca. Wpisali\u015bmy r\u00f3\u017cne miejscowo\u015bci i wsz\u0119dzie kursy by\u0142y dost\u0119pne. Dziwne wydawa\u0107 si\u0119 mo\u017ce to, \u017ce w ma\u0142ej i zamo\u017cnej Podkowie Le\u015bnej pod Warszaw\u0105, dost\u0119pnych by\u0142o a\u017c 61 dofinansowa\u0144, w wi\u0119kszym Pruszkowie ju\u017c tylko 24 a w ogromnej Warszawie tylko 11.\n\nZadowoleni, \u017ce nasza miejscowo\u015b\u0107 obj\u0119ta jest programem, wype\u0142niamy ju\u017c tylko formularz zg\u0142oszeniowy, przesy\u0142amy nasze dane, imi\u0119 i nazwisko, numer telefonu i adres emailowy. I czekamy. Nast\u0119pnego dnia zadzwoni\u0142a na telefon dziennikarki z naszej redakcji przedstawicielka kurs\u00f3w. Przytaczamy nasz\u0105 rozmow\u0119.\n\nPrzedstawicielka kurs\u00f3w: Dzwoni\u0119 ze szko\u0142y j\u0119zykowej, oddzwaniam na Pani zg\u0142oszenie. Wype\u0142ni\u0142a Pani formularz w celu aktywizacji j\u0119zykowej kobiet na Mazowieckie dla kobiet do lat 65. Jaki j\u0119zyk pani\u0105 interesuje?\n\nPrzedstawicielka kurs\u00f3w: Od podstaw czy kontynuacja? Do cel\u00f3w zawodowych, czy prywatnie, dla siebie?\n\nPrzedstawicielka kurs\u00f3w: Czyli zale\u017cy pani bardziej na konwersacji, komunikacji, ni\u017c regu\u0142ach gramatycznych? A czy wyst\u0119puje, albo wyst\u0119powa\u0142a u pani blokada w m\u00f3wieniu, w sk\u0142adaniu zda\u0144, jaka\u015b blokada w rozmowie?\n\nDziennikarka AFP: Nie, raczej nie mam takich problem\u00f3w.\n\nPrzedstawicielka kurs\u00f3w: Nauka jest opracowana na metodzie audio-lingwalnej czyli na metodzie ods\u0142uchowo-powt\u00f3rzeniowej. Jest to kurs audio wi\u0119c nie trzeba nigdzie doje\u017cd\u017ca\u0107. Celem tej metody jest wykszta\u0142cenie nawyk\u00f3w, zwalczanie b\u0142\u0119d\u00f3w za pomoc\u0105 drylingu, czyli b\u0142\u0119dne nawyki zwalcza\u0107 pani b\u0119dzie za pomoc\u0105 powt\u00f3rze\u0144. Co dziesi\u0105t\u0105 lekcj\u0119 b\u0119dzie lekcja sprawdzaj\u0105co-powt\u00f3rzeniowa.\n\nDziennikarka AFP: Z lektorem? \n\n \n\nPrzedstawicielka kurs\u00f3w: Nie, w kursie audio. Zdalnie ma Pani przygotowan\u0105 lekcj\u0119 powt\u00f3rzeniow\u0105. Powt\u00f3rka z materia\u0142u z wcze\u015bniejszych lekcji, a\u017c do lekcji 40. Lektor nagrany sylabizuje, akcentuje, uczy si\u0119 pani poprawnej mowy. Ma pani wprowadzenie w tematyk\u0119 zaj\u0119\u0107, nast\u0119pnie b\u0119dzie odzywa\u0142 si\u0119 dialog dw\u00f3ch \u201enative speaker-\u00f3w\u201d w kursie w odpowiednich interwa\u0142ach czasowych. Ca\u0142y kurs sk\u0142ada si\u0119 z 40 lekcji po 40 minut, czyli semestr. Dwa tysi\u0105ce s\u0142\u00f3w do nauki, tematyka: praca biznes, turystyka, \u017cycie codzienne. Czy taka forma kursu pani odpowiada? Je\u015bli tak to jeszcze musz\u0119 sprawdzi\u0107 czy pani si\u0119 kwalifikuje. Z jakiego wojew\u00f3dztwa Pani jest?\n\nPrzedstawicielka kurs\u00f3w: (Pyta o rok urodzenia dziennikarki) Czy korzysta\u0142a Pani z dop\u0142at w ostatnim roku na kursy j\u0119zykowe?\n\nDziennikarka AFP: (Podaje rok urodzenia) (...) Nie, nie korzysta\u0142am z dop\u0142at.\n\n\n\nPrzedstawicielka kurs\u00f3w: Prosz\u0119 si\u0119 nie roz\u0142\u0105cza\u0107. Za chwil\u0119 do pani wr\u00f3c\u0119 z informacj\u0105 zwrotn\u0105.\n\nPrzedstawicielka kurs\u00f3w: Dzi\u0119kuj\u0119 za cierpliwo\u015b\u0107. W celu aktywizacji j\u0119zykowej kobiet otrzymuje pani ni\u017cszy wk\u0142ad w\u0142asny, 217 z\u0142otych to op\u0142ata jednorazowa. Natomiast to nie wszystko, mo\u017ce pani skorzysta\u0107 z pakietu \u201ekurs 2020\u201d i dobra\u0107 sobie nauk\u0119 j\u0119zyka angielskiego lub niemieckiego w \u0142\u0105cznej kwocie 217 z\u0142otych. Bonifikata wk\u0142adu w\u0142asnego do wysoko\u015bci 80 proc. Warto\u015b\u0107 kursu ponad 700 z\u0142otych w cenie regularnej. Rozumiem, \u017ce mog\u0119 na taki kurs Pani\u0105 zapisa\u0107?\n\nPrzedstawicielka kurs\u00f3w: Tak jak by\u0142o na stronie napisane. To jest bonifikata 80%. Ma pani 217 z\u0142otych za dwa j\u0119zyki To jest \u0142\u0105czna kwota. Wychodzi maksymalnie 2, 3 z\u0142ote za lekcj\u0119. Wszystko przychodzi kurierem Poczty Polskiej. Formalno\u015bci s\u0105 przy odbiorze. To jest p\u0142atno\u015b\u0107 jednorazowa, a nie comiesi\u0119czna.\n\nPrzedstawicielka kurs\u00f3w: To s\u0105 \u015brodki prywatne. Pozyskiwane od prywatnych przedsi\u0119biorstw na wybrany region Polski tak jak by\u0142o na stronie. W prawym g\u00f3rnym rogu by\u0142o napisane.\n\nPrzedstawicielka kurs\u00f3w: Ja jestem od kwalifikacji. Prosz\u0119 napisa\u0107 na bok@centrumnaukowe.eu tam udziel\u0105 informacji. Czy jest pani zainteresowana kursem?\n\nPiszemy do biura klient\u00f3w, kt\u00f3re nas odsy\u0142a kilka razy z powrotem do konsultantki. A\u017c po kilku mailach dowiadujemy si\u0119, \u017ce nie s\u0105 to \u017cadne unijne \u015brodki, tylko prywatne.\n\n \n\n - Uprzejmie informuj\u0119, \u017ce dofinansowanie pochodzi ze \u015brodk\u00f3w prywatnych od inwestor\u00f3w wsp\u00f3\u0142pracuj\u0105cych z Nasz\u0105 firm\u0105. Niemniej jednak z uwagi na obowi\u0105zuj\u0105ce przepisy nie mog\u0119 udost\u0119pni\u0107 Pani szczeg\u00f3\u0142owych danych podmiot\u00f3w wsp\u00f3\u0142pracuj\u0105cych z Nasz\u0105 firm\u0105 - napisa\u0142 nam przedstawiciel firmy z siedzib\u0105 w Radomiu.\n\n- Mamy tu do czynienia z klasycznym przyk\u0142adem stosowania przez firm\u0119 nieuczciwych praktyk marketingowych, praktyk naruszaj\u0105cych zbiorowe interesy konsument\u00f3w. Prezes Urz\u0119du Ochrony Konkurencji i Konsument\u00f3w (UOKiK) mo\u017ce na\u0142o\u017cy\u0107 na podmiot dopuszczaj\u0105cy si\u0119 narusze\u0144, kar\u0119 nie przekraczaj\u0105c\u0105 10% przychod\u00f3w przedsi\u0119biorcy w roku poprzedzaj\u0105cym wydanie decyzji - t\u0142umaczy nam radca prawny Przemys\u0142aw Lig\u0119zowski.\n\nPowy\u017csze reguluje ustawa z 23 sierpnia 2007 r. o przeciwdzia\u0142aniu nieuczciwym praktykom rynkowym\n\n Zgodnie z art. 5 ust. 1. ustawy - Praktyk\u0119 rynkow\u0105 uznaje si\u0119 za dzia\u0142anie wprowadzaj\u0105ce w b\u0142\u0105d, je\u017celi dzia\u0142anie to w jakikolwiek spos\u00f3b powoduje lub mo\u017ce powodowa\u0107 podj\u0119cie przez przeci\u0119tnego konsumenta decyzji dotycz\u0105cej umowy, kt\u00f3rej inaczej by nie podj\u0105\u0142.\n\n Praktyka stosowana przez sprzedawc\u0119 przy proponowaniu kursu mo\u017ce wprowadzi\u0107 konsumenta w b\u0142\u0105d. Potencjalny klient zapoznaj\u0105c si\u0119 z reklam\u0105 mo\u017ce odnie\u015b\u0107 wra\u017cenie, i\u017c p\u0142aci za kurs 279 z\u0142 zamiast 1395 z\u0142, reszt\u0119 pokrywa dotacja ze \u015brodk\u00f3w unijnych (sugerowanie dofinansowania w wysoko\u015bci do 80% od ceny 1.395 PLN ) - podkre\u015bla radca.\n\nNa stronie urz\u0119du opisane s\u0105 cz\u0119ste nieuczciwe praktyki marketingowe w dokumencie Nieuczciwe praktyki rynkowe - Przewodnik. Lista jest d\u0142uga.\n\n- Budzi r\u00f3wnie\u017c w\u0105tpliwo\u015b\u0107 w jaki spos\u00f3b s\u0105 przetwarzane dane osobowe klient\u00f3w, nale\u017ca\u0142oby sprawdzi\u0107 czy na pewno nie dochodzi do narusze\u0144 ww. przepis\u00f3w, czy dane pozyskane przy rejestracji na portalu internetowym s\u0105 usuwane - dodaje radca.\n\nNasze dane raz udost\u0119pnione przy rejestracji na kurs j\u0119zykowy mog\u0105 trafi\u0107 do innych podmiot\u00f3w, kt\u00f3re je ch\u0119tnie wykorzystaj\u0105. Nale\u017cy si\u0119 spodziewa\u0107, \u017ce b\u0119d\u0105 do nas dzwoni\u0107 r\u00f3\u017cni przedstawiciele handlowi oferuj\u0105cy ekspresy do kawy, wizyty lekarskie czy te\u017c odkurzacze. I to nie jest najgorsz\u0105 rzecz\u0105, kt\u00f3ra mo\u017ce nas spotka\u0107. Kradzie\u017c danych internetowych mo\u017ce prowadzi\u0107 do innych przest\u0119pstw internetowych, takich jak wej\u015bcie na karty kredytowe czy te\u017c na nasze konta na portalach sprzeda\u017cy on-line. Specjali\u015bci od walki z cyber-przest\u0119pczo\u015bci\u0105 s\u0142usznie zalecaj\u0105 cz\u0119st\u0105 zmian\u0119 hase\u0142 dost\u0119pu po takim \u201ezapisaniu\u201d si\u0119 na kurs.\n\nJedna ze stron zawieraj\u0105ca logo \u201eNowoczesna Europa\u201d z kursami j\u0119zykowymi odsy\u0142a nas do projektu o nazwie \u201eProgram R\u00f3wno\u015bci Spo\u0142ecznej\u201d. Zapytali\u015bmy przedstawicielstwo w Polsce Komisji Europejskiej czy taki program istnieje. Uzyskali\u015bmy odpowied\u017a przecz\u0105c\u0105. Program o takiej nazwie nie istnieje. Nazwa nawi\u0105zuje tylko do prawdziwie unijnych dofinansowa\u0144 udzielanych w ramach Europejskiego Funduszu Spo\u0142ecznego. S\u0105 na tej stronie wyszukiwarka program\u00f3w a tak\u017ce informacje o punktach konsultacyjnych gdzie mo\u017cna sprawdzi\u0107 dost\u0119pno\u015b\u0107 program\u00f3w. Fundusz ma te\u017c swoj\u0105 stron\u0119 na Facebooku.\n\nProgramy unijne wygl\u0105daj\u0105 zupe\u0142nie inaczej. Musz\u0105 zawiera\u0107 dok\u0142adne dane o finansowaniu. Programy maj\u0105 ramy czasowe, nie s\u0105 bezterminowe. Zasady oznakowania takich projekt\u00f3w s\u0105 \u015bci\u015ble okre\u015blone. Obowi\u0105zkowo musi na niej figurowa\u0107 znak Funduszy Europejskich, znak Unii Europejskiej a w przypadku projekt\u00f3w wsp\u00f3\u0142finansowanych z programu regionalnego r\u00f3wnie\u017c herb wojew\u00f3dztwa lub oficjalne god\u0142o promocyjne. Poni\u017cej publikujemy stron\u0119 z kursu j\u0119zykowego sugeruj\u0105c\u0105 unijne dofinansowanie (po lewej) oraz zrzut ekranu ze strony funduszy (po prawej).\n\nW dokumencie po lewej pojawia si\u0119 napis \u201eNowoczesna Europa\u201d na tle siedmiu \u017c\u00f3\u0142tych gwiazdek podczas gdy na fladze unijnej jest ich 12. Jedna z nich ma d\u0142ugi zawijas niedozwolony w grafice unijnej. Nie figuruj\u0105 te\u017c obowi\u0105zkowe loga unijne tak jak w dokumencie po prawej co zaznaczyli\u015bmy \u017c\u00f3\u0142tymi k\u00f3\u0142eczkami.\n\nProgramy unijne mo\u017cna te\u017c wyszuka\u0107 na mapie dotacji oraz w bazie konkurencyjno\u015bci. Logo i grafiki UE mo\u017cna sprawdzi\u0107 pod tym linkiem. S\u0105 one \u015bci\u015ble okre\u015blone w dyspozycjach unijnych.\n\nO sprawie pisali\u015bmy na naszym blogu w ubieg\u0142ym roku. Postanowili\u015bmy napisa\u0107 ponownie widz\u0105c jaki zasi\u0119g osi\u0105gaj\u0105 posty z kursami w czasie pandemii. Wielu u\u017cytkownik\u00f3w zg\u0142asza si\u0119 te\u017c do nas informuj\u0105c, \u017ce dali si\u0119 nabra\u0107 na og\u0142oszenia i prosz\u0105 o rad\u0119. Histori\u0119 opisa\u0142 te\u017c w 2018 r. polski serwis internetowy zajmuj\u0105cy si\u0119 cyberbezpiecze\u0144stwem Niebezpiecznik.", "lang": "pl"}