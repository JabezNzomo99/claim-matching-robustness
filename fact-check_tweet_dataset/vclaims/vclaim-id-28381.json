{"title": "Perch\u00e9 la web tax \u00e8 \u00abun misero 3%\u00bb?", "subtitle": "", "author": "pagellapolitica.it", "date": null, "vclaim_id": "vclaim-id-28381", "url": "https://pagellapolitica.it/dichiarazioni/8475/perche-la-web-tax-e-un-misero-3", "vclaim": "Come ha spiegato sul sito Eticaeconomia da Bruno Bises, professore di scienze delle Finanze all\u2019Universit\u00e0 Roma Tre, questo tipo di provvedimenti si rendono necessari perch\u00e9 le aziende che forniscono questi servizi (come, ad esempio, Amazon, Facebook e Google) generano utili in vari Paesi, ma trovano modi per versare le imposte solamente nelle giurisdizioni a loro fiscalmente vantaggiose.\n\nQueste mancate entrate possono essere particolarmente consistenti per lo Stato. Per fare un esempio, secondo uno studio commissionato nel 2017 dal Partito socialista europeo, si stima che tra il 2013 e il 2015 l\u2019Italia avrebbe potuto ricavare 549 milioni di euro se avesse avuto un\u2019imposta tra il 2 e il 5 per cento sui proventi di Google e Facebook.\n\nIl primo esecutivo a intestarsi questa battaglia \u00e8 stato quello guidato da Paolo Gentiloni. Con la legge di Bilancio per il 2018 (legge 205/2017, art. 1, commi 1011\u20131019), la maggioranza di governo aveva infatti proposto di adottare un\u2019imposta con aliquota del 3 per cento sulle transazione digitali. La legge prevedeva che tutti i dettagli di questa nuova imposta (tra cui il tipo di prestazioni da tassare) venissero stabiliti da successivi decreti ministeriali. Come riporta un articolo del 19 luglio 2019 de LaVoce.info di Tommaso di Tanno, docente del Master tributario dell\u2019Univesit\u00e0 Bocconi, al 30 aprile 2018 (termine ultimo stabilito dalla legge) i decreti attuativi non erano stati adottati. La web tax del governo Gentiloni \u00e8 quindi rimasta lettera morta.\n\nUn destino simile \u00e8 toccato al secondo tentativo di adozione della web tax. Questa volta, la norma era stata sostenuta dal Governo Conte I, che l\u2019aveva introdotta con la legge di Bilancio per il 2019 (legge 145/2018, art. 1, commi 35\u201350). A differenza di quella voluta dal governo Gentiloni, il testo della legge di Bilancio specificava a chi si applicasse questa imposta. In particolare, erano tenuti (art. 1, comma 36) al versamento dell\u2019imposta sui servizi digitali (anche in questo caso con un\u2019aliquota del 3 per cento) tutte le imprese con un fatturato globale di almeno 750 milioni di euro, di cui almeno 5,5 milioni derivanti dalla prestazione di servizi digitali in territorio italiano. Anche in questo caso per\u00f2, l\u2019imposta non \u00e8 mai entrata in vigore a causa della mancata adozione dei necessari decreti attuativi.\n\nQuindi, sebbene quello giallorosso non sia stato il primo governo a proporre un simile valore, Maurizio Gasparri ha ragione quando dice che la web tax voluta dall\u2019attuale esecutivo ha un\u2019aliquota del 3 per cento.\n\nContrariamente da quanto sembra suggerire Gasparri, questo numero non \u00e8 per\u00f2 il risultato di una scelta presa in autonomia dal governo Conte II. Infatti, l\u2019aliquota del 3 per cento \u2013 cos\u00ec come la soglia di fatturato pari a 750 milioni di euro \u2013 \u00e8 quella prevista per tutti i Paesi europei nella proposta di direttiva europea sui servizi digitali, al momento in fase di negoziazione. Nella proposta, che se approvata definitivamente diventer\u00e0 vincolante per gli Stati membri, si sostiene che proprio un\u2019aliquota del 3 per cento \u00e8 l\u2019unica in grado di raggiungere un equilibrio tra la necessit\u00e0 degli Stati di raccogliere imposte adeguate e quello di imprese con margini di profitti diversi di continuare a fornire i propri servizi. Quindi, a prescindere dalla bont\u00e0 di avere un\u2019unica aliquota pari al 3 per cento, se la direttiva venisse adottata i Paesi con un\u2019aliquota diversa si troverebbero in violazione delle norme europee.\n\nAl di l\u00e0 del giudizio di valore, per quanto riguarda l\u2019entit\u00e0 della web tax Gasparri ha ragione. L\u2019esecutivo Conte II, cos\u00ec come il governo Gentiloni e Conte I, ha deciso di rendere operativa un\u2019aliquota del 3 per cento sui servizi digitali. Allo stesso tempo, \u00e8 importante precisare che il governo ha fatto una scelta coerente con quanto fatto dai precedenti esecutivo e con quanto proposto dalla direttiva europea sui servizi digitali. Ma sul fatto alla base della sua dichiarazione \u2013 l\u2019imposizione di una web tax al 3 per cento \u2013 Gasparri ha ragione e si merita quindi un \u201cVero\u201d.", "lang": "it"}