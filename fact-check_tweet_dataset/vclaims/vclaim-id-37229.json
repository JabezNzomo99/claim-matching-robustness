{"title": "Nei, en dieselbil har ikke like store produksjonsutslipp som en elbil", "subtitle": "Produksjonen av elbilbatterier krever sv\u00e6rt mye energi, og f\u00f8rer til store CO2-utslipp.", "author": "www.faktisk.no", "date": null, "vclaim_id": "vclaim-id-37229", "url": "https://www.faktisk.no/faktasjekker/ZpD/nei-en-dieselbil-har-ikke-like-store-produksjonsutslipp-som-en-elbil", "vclaim": "22. august ble utslippskutt og den borgerlige regjeringens klimapolitikk diskutert i debattprogrammet Politisk kvarter p\u00e5 NRK. Til debatten m\u00f8tte klima- og milj\u00f8minister Ola Elvestuen (V) og Milj\u00f8partiet de Gr\u00f8nnes nasjonale talsmann Arild Hermstad.\n\nNorske klimautslipp falt med 1,7 prosent i fjor, og lavere utslipp fra veitrafikken er den viktigste \u00e5rsaken til dette. MDGs talsmann Hermstad mener det isolert sett er bra at utslippene fra veitrafikken faller. Han hevder imidlertid at biodrivstoff er hovedkilden til utslippskuttene.\n\nDette mener Hermstad er problematisk, fordi palmeolje blir brukt i biodiesel, noe som kan ramme regnskogen, og f\u00f8re til utslipp i andre land.\n\nHermstad og MDG \u00f8nsker p\u00e5 sin side en sterkere satsing p\u00e5 elbiler. Dette problematiserer programleder Bj\u00f8rn Myklebust, som trekker en parallell til palmeoljen i biodiesel:\n\n\u2013 Produksjonen av alle elbilene vi importerer, f\u00f8rer til mye st\u00f8rre utslipp enn produksjonen av konvensjonelle biler. Kan du bruke samme logikk for \u00e5 kritisere dette? Utslippskutt i Norge f\u00f8rer da til \u00f8kte utslipp i landene de produseres, sier Myklebust.\n\n\u2013 Det kan man ikke. For det f\u00f8rste s\u00e5 har en gjennomsnittlig elbil like store utslipp som en gjennomsnittlig dieselbil i produksjonen.\n\nDette bestrider programleder Myklebust, som sier at tall fra Mercedes viser noe annet. Hermstad presiserer deretter at det kan v\u00e6re noe h\u00f8yere utslipp for store elbiler som Tesla, men at det utgj\u00f8r en marginal forskjell, og at det uansett er ganske likt.\n\nHvem har rett? Stemmer det at en gjennomsnittlig elbil har like store utslipp i produksjonen som en gjennomsnittlig dieselbil?\n\nFungerende kommunikasjonssjef Ida De Rosa i MDG opplyser at dokumentasjonen for p\u00e5standen er fra milj\u00f8- og solidaritetsorganisasjonen Framtiden i v\u00e5re hender (FIVH).\n\nBlant p\u00e5standene som blir unders\u00f8kt i artikkelen, er en p\u00e5stand om at klimautslippene fra produksjonen av elbiler er s\u00e5 store at \u00abvinninga g\u00e5r opp i spinninga\u00bb. Organisasjonen konkluderer med at denne p\u00e5standen er en myte.\n\nBasert p\u00e5 artikkelen, viser De Rosa til at utslippene for en Nissan Leaf og en tilsvarende fossilbil er p\u00e5 henholdsvis 8 og 7 tonn CO2-ekvivalenter.\n\nKommunikasjonssjefen mener dette viser at produksjonen av en gjennomsnittlig elbil og gjennomsnittlig fossilbil har omtrent samme utslipp.\n\nSamtidig vedg\u00e5r hun at det ogs\u00e5 finnes tall der elbiler ikke kommer like godt ut av det, hvis man avgrenser seg til produksjonsfasen, slik Hermstad gj\u00f8r i sin p\u00e5stand. Hun viser til en artikkel i , der en rapport fra Mercedes-Benz er gjengitt.\n\nAv rapporten fremg\u00e5r det at elbilvarianten av en B-klasse har nesten dobbelt s\u00e5 h\u00f8yt utslipp (10,1 tonn CO2-ekvivalenter) som fossilvarianten av samme bil (5,5 tonn).\n\nSamtidig presiserer kommunikasjonssjefen at elbilvarianten likevel har lavere utslipp totalt gjennom hele livsl\u00f8pet enn fossilvarianten, hvilket ogs\u00e5 fremg\u00e5r av rapporten. Til slutt skriver De Rosa at produksjonen av elbilbatterier vil kunne bli mer effektiv og milj\u00f8vennlig i fremtiden:\n\nP\u00e5standen til Hermstad dreier seg om hva slags utslipp som stammer fra selve produksjonen av bilene. Hvor store utslippene er under bilenes bruksfase, eller hvor store utslippene er i hele livsl\u00f8pet, er ikke nevnt.\n\nDen ideelle organisasjonen The International Council on Clean Transportation (ICCT) publiserte i februar 2018 en , som baserer seg p\u00e5 elleve livsl\u00f8psanalyser av elbiler, fossilbiler og lithium-ion-batterier publisert mellom 2011 og 2017. Blant studiene er to foretatt av livsl\u00f8psanalysemilj\u00f8et ved NTNU.\n\nI tabellen under sammenligner ICCT livsl\u00f8psutslippene til en gjennomsnittlig europeisk bil, den mest CO2-effektive fossilbilen som er tilgjengelig i Europa (Peugeot 208 1.6 BlueHDi Active), og en elbil, basert p\u00e5 2017-modellen av Nissan Leaf, med et batteri p\u00e5 30 kilowattimer (kWh).\n\nStr\u00f8mmiksen har mye \u00e5 si for hvor milj\u00f8vennlig en elbil er. Derfor er det ogs\u00e5 foretatt ulike beregninger for elbilen, basert p\u00e5 str\u00f8mmiksen i EU (snitt), Frankrike, Tyskland, Nederland, Norge og Storbritannia.\n\nSom det fremg\u00e5r av tabellen kommer elbilen totalt sett best ut av det i alle sammenligningene, unntatt dersom man sammenligner den mest milj\u00f8vennlige konvensjonelle bilen med en elbil som kj\u00f8rer p\u00e5 tysk str\u00f8m.\n\nDet som er relevant for denne faktasjekken er imidlertid hvordan elbilen gj\u00f8r det dersom vi bare sammenligner CO2-utslippene fra produksjonsprosessen. Her ser vi at b\u00e5de den gjennomsnittlige fossilbilen og den mest energieffektive fossilbilen gj\u00f8r det langt bedre enn elbilen.\n\nDet blir imidlertid ogs\u00e5 p\u00e5pekt at det er sannsynlig at batteriproduksjonen vil kunne bli vesentlig gr\u00f8nnere i fremtiden:\n\nMyndighetene p\u00e5 New Zealand har ogs\u00e5 oppsummert funnene fra flere livsl\u00f8psanalyser. De trekker lignende konklusjoner som ICCT: Elbiler har lavest utslipp totalt sett, men har h\u00f8yere utslipp i produksjonsfasen, noe tabellen under ogs\u00e5 viser:\n\nFor \u00f8vrig er det verdt \u00e5 merke seg at alle biltyper f\u00f8rer til betydelige CO2-utslipp. Derfor er det meningsl\u00f8st \u00e5 omtale elbiler som nullutslippsbiler, hvilket de ofte blir i den norske milj\u00f8debatten.\n\nForsker: \u2013 H\u00f8yere utslipp f\u00f8r de begynner \u00e5 kj\u00f8re\n\nFaktisk.no har tidligere faktasjekket en p\u00e5stand om at elbiler har sm\u00e5, om noen, milj\u00f8fordeler sammenlignet med fossilbiler. Denne p\u00e5standen er helt feil. I forbindelse med faktasjekken intervjuet Faktisk.no NTNU-forsker Linda Ager-Wick Ellingsen som er ekspert p\u00e5 livsl\u00f8psanalyser. Hun fortalte den gang at elbiler har klare milj\u00f8fordeler i Norge, sammenlignet med fossilbiler.\n\nEllingsen var imidlertid klar p\u00e5 at elbilene har h\u00f8yere utslipp enn fossilbiler i produksjonsfasen:\n\n\u2013 F\u00f8r elbilene begynner \u00e5 kj\u00f8re, har de h\u00f8yere klimagassutslipp enn bensinbiler, fordi batteriene er energikrevende \u00e5 produsere. Men de er mer energieffektive \u00e5 kj\u00f8re, og kan lades opp med fornybar energi. Derfor gj\u00f8r de opp for h\u00f8yere produksjonsutslipp gjennom livssyklusen, sa Ellingsen til Faktisk.no i januar.\n\nSelv om produksjonsutslippene for elbiler er h\u00f8yere enn for fossilbiler, er det feil \u00e5 hevde at \u00abvinninga g\u00e5r opp i spinninga\u00bb. Det fremg\u00e5r av ICCT-rapporten at en gjennomsnittlig elbil produserer 50 prosent mindre CO2, n\u00e5r man summerer opp produksjon- og bruksfasen etter 150 000 kj\u00f8rte kilometer.\n\nElbilens h\u00f8yere produksjonsutslipp er i snitt \u00abtilbakebetalt\u00bb etter to \u00e5rs kj\u00f8ring p\u00e5 en vanlig europeisk elektrisitetsmiks, if\u00f8lge rapporten. Her i Norge vil det g\u00e5 enda fortere, fordi vi har en sv\u00e6rt ren kraftproduksjon.", "lang": "no"}