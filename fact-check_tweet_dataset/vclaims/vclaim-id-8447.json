{"title": "La Nigeria cresce pi\u00f9 dell\u2019Italia?", "subtitle": "", "author": "pagellapolitica.it", "date": null, "vclaim_id": "vclaim-id-8447", "url": "https://pagellapolitica.it/dichiarazioni/7984/la-nigeria-cresce-piu-dellitalia", "vclaim": "Al di l\u00e0 dell\u2019enfasi retorica, secondo cui \u00abdovremmo essere noi ad andare in Nigeria\u00bb, la domanda \u00e8 comunque interessante: la Nigeria cresce pi\u00f9 rapidamente dell\u2019Italia? \u00c8, in altre parole, un Paese in rapida crescita economica e ricco di opportunit\u00e0 per i suoi cittadini?\n\nIl segretario della Lega ha citato diverse volte le condizioni economiche della Nigeria: ne parl\u00f2 circa un anno fa, ad esempio, dicendo: \u00abil primo Paese che esporta migranti \u00e8 la Nigeria, che \u00e8 un Paese estremamente ricco e c'\u00e8 un tasso di natalit\u00e0 incredibile\u00bb, una dichiarazione a cui avevamo assegnato un \u201cPinocchio andante\u201d.\n\nMa la crescita economica \u00e8 sempre piuttosto difficile da prevedere e in passato grossi errori nelle stime sono stati commessi anche da grandi istituzioni internazionali come l\u2019FMI. Siamo solo all\u2019inizio del 2018, quindi sarebbe meglio non basare troppo le nostre aspettative su queste cifre.\n\nQualche risposta pi\u00f9 sicura alla domanda \u201cla Nigeria cresce pi\u00f9 dell\u2019Italia?\u201d ci viene dai numeri degli anni passati, pi\u00f9 affidabili delle stime sul futuro. Prendiamo il 2017: secondo l\u2019FMI, nel corso dell\u2019ultimo anno l\u2019economia nigeriana \u00e8 cresciuta dello 0,8 per cento. Nel 2016, l\u2019anno precedente, il Paese si trovava in una grave recessione, causata dal basso prezzo delle materie prime energetiche (la Nigeria \u00e8 un importante esportatore di petrolio) e dall\u2019instabilit\u00e0 dovuta a elezioni politiche il cui esito pacifico non era affatto scontato. Il risultato \u00e8 stato che nel 2016 l\u2019economia nigeriana si \u00e8 contratta di ben l\u20191,6 per cento.\n\nNegli ultimi anni le cose per la Nigeria non sono andate molto bene, neppure in rapporto all\u2019Italia, ma fino a qualche anno fa la situazione era molto diversa. Nel 2014, ad esempio, l\u2019economia nigeriana \u00e8 cresciuta del 6,3 per cento, un tasso \u201ccinese\u201d e molto superiore a quello dell\u2019Italia (qui trovate i dati dell\u2019FMI).\n\nPer quasi un quindicennio, a partire dal 2000, la Nigeria ha avuto un tasso di crescita altissimo, che nel 2002 arriv\u00f2 a toccare il 14,6 per cento annuo secondo l\u2019FMI. A partire dal 2015, per\u00f2, l\u2019economia \u00e8 entrata in declino, fino ad attraversare una fase di recessione. Nel grafico successivo, creato a partire dal database della Banca Mondiale (che ha cifre leggermente differenti per alcuni anni), si pu\u00f2 vedere un confronto tra la crescita del PIL italiano e quello della Nigeria dal 2000 al 2016. La \u201cfrenata\u201d \u00e8 visibile molto chiaramente.\n\nQuesta analisi sarebbe incompleta se non parlassimo anche delle condizioni dalle quali partono i due paesi: i tassi di crescita del PIL non ci dicono poi molto se non sappiamo quanto \u00e8 grande il PIL e, in generale, qual \u00e8 la situazione dei paesi di cui stiamo parlando. L\u2019Italia, con 60 milioni di abitanti, ha un PIL che, nel 2016, la Banca Mondiale stimava in 1,858 miliardi di dollari. La Nigeria, con 185 milioni di abitanti, aveva un PIL di 404,65 miliardi di dollari: il triplo degli abitanti deve spartirsi un quarto della ricchezza.\n\nIn altre parole, stiamo parlando di un Paese ancora in via di sviluppo, con un\u2019economia di ridotte dimensioni che fatica a provvedere tutta la popolazione dei beni essenziali. Il suo tasso di crescita previsto per il 2018 \u00e8 rispettabile, se paragonato a quello di un Paese europeo, ma proprio l\u2019aggiornamento del nota come sia uno dei pi\u00f9 bassi tra i paesi dell\u2019area: segno che l\u2019economia del Paese continua ad attraversare un periodo di difficolt\u00e0 economica.\n\nSecondo Salvini, la Nigeria cresce pi\u00f9 rapidamente dell\u2019Italia. I dati, per\u00f2, dimostrano che almeno a partire dal 2015 \u00e8 l\u2019economia italiana ad essere cresciuta pi\u00f9 rapidamente. La Nigeria, inoltre, cresce pi\u00f9 lentamente di molti Paesi suoi vicini ed \u00e8 appena uscita da una difficile recessione e da una lunga fase di instabilit\u00e0 politica e di conflitto. Salvini si chiede come mai cos\u00ec tanti nigeriani arrivano in Italia se \u00e8 un Paese che cresce rapidamente: in realt\u00e0, negli ultimi anni \u00e8 stato un Paese in grossa difficolt\u00e0.\n\n\u00c8 vero per\u00f2 che in anni recenti la Nigeria ha avuto tassi di crescita molto alti, superiori a quelli italiani, e che probabilmente torner\u00e0 ad averli in futuro. Si tratta, dopotutto, di un Paese in via di sviluppo dove spesso la crescita economica procede per rapidi balzi e brusche frenate. \u201cN\u00ec\u201d per il segretario della Lega.", "lang": "it"}