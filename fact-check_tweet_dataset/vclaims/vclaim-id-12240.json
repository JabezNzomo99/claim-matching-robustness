{"title": "Nei, forsking viser ikke at s\u00f8tstoffet aspartam kan f\u00f8re til MS", "subtitle": "Aspartam er noe av det mest gjennomtestede tilsettingsstoffet som er i bruk", "author": "www.faktisk.no", "date": null, "vclaim_id": "vclaim-id-12240", "url": "https://www.faktisk.no/faktasjekker/RKY/nei-forsking-viser-ikke-at-sotstoffet-aspartam-kan-fore-til-ms", "vclaim": "\u00abHennes s\u00f8ster hadde v\u00e6rt syk i flere \u00e5r, da spurte hun sin s\u00f8ster hva hun drakk! Skremmende!\u00bb\n\nArtikkelen er en personlig fortelling om Rhonda Gessner, som opplevde at at s\u00f8steren hennes var alvorlig syk. Men legene klarte ikke \u00e5 finne ut av hva som feilet s\u00f8steren. S\u00e5 st\u00e5r det:\n\nEtter \u00e5 ha kuttet lettbrusen kunne s\u00f8steren etter hvert reise seg fra rullestolen og kutte ut alle medisiner. Forklaringen i artikkelen er at det var det kunstige s\u00f8tstoffet aspartam, som hadde gjort henne syk. Videre st\u00e5r det:\n\nArtikkelen fra Onlinenytt er til sammen delt, kommentert og reagert p\u00e5 8884 ganger. Etter at den ble oppdatert 15. januar i \u00e5r har den p\u00e5 ny f\u00e5tt fart i sosiale medier.\n\nEr det forskningsmessig dekning for \u00e5 si at du kan utvikle multippel sklerose (MS) av \u00e5 f\u00e5 i deg aspartam?\n\nDenne p\u00e5standen er en gjenganger p\u00e5 internett og i sosiale medier som Facebook. En engelsk tekst med overskriften \u00abA killer in your fridge\u00bb er kopiert og mye delt p\u00e5 Facebook i mange \u00e5r. I l\u00f8pet av ti dager i januar i \u00e5r ble teksten delt minst 112 ganger.\n\nOnlinenytt har ikke besvart en henvendelse fra Faktisk.no der vi sp\u00f8r om kildegrunnlaget for p\u00e5standen.\n\nNettstedet oppgir ingen ansvarlig redakt\u00f8r eller journalist, men de skriver blant annet dette om seg selv:\n\nNettstedet registrert p\u00e5 en server i Kvitseid i Telemark hos selskapet Servbolt AS. De har ikke besvart en henvendelse fra Faktisk.no.\n\nI sommerm\u00e5nedene 2018 var Onlinenytt blant nettstedene som produserte de mest delte sakene. Samlet sett hadde de omtrent like stor spredning i sosiale medier som tunge akt\u00f8rer som Adresseavisen og Stavanger Aftenblad.\n\nI artikkelen om aspartam og MS viser de til den amerikanske bloggeren Rhonda Gessner. Hun er aktiv i sosiale medier og har en YouTube-kanal som i stor grad handler om \u00e5 selge en maskin som tilsetter p\u00e5st\u00e5tt helsefremmende ioner til drikkevannet. Hun selger ogs\u00e5 cannabis-olje som if\u00f8lge annonser p\u00e5 bloggen hennes kurerer kreft.\n\nHistorien om MS-pasienten som ble frisk av \u00e5 slutte med lettbrus er publisert p\u00e5 bloggen til Gessner. Nederst i teksten skriver hun:\n\nDette er alts\u00e5 kildehenvisningen til Onlinenytt. Gessner deler en historie hun har funnet p\u00e5 nettet. P\u00e5 den tiden hun delte den visste hun ikke at man b\u00f8r henvise til kilder. Uansett har hun f\u00e5tt s\u00e5 mange e-poster om denne saken at hun er helt sikker p\u00e5 at den er sann, skriver hun.\n\nHun delte en vandrehistorie, og dette ble kilden til Onlinenytt.\n\nDet er ikke f\u00f8rste gang det settes fram p\u00e5stander om at s\u00f8tstoffet aspartam er farlig. Tidligere har vi faktasjekket denne p\u00e5standen:\n\nDet amerikanske faktasjekknettstedet Snopes.com har sett p\u00e5 en sv\u00e6rt lik p\u00e5stand som den vi faktasjekker her. P\u00e5standen de ettergikk var at aspartam f\u00f8rer til en epidemi av MS og Lupus. De skriver at p\u00e5standen har sirkulert p\u00e5 nettet i to ti\u00e5r. David Hattan fra det amerikanske legemiddelverket (FDA) skriver til Snopes.com at aspartam er noe av det mest gjennomtestede tilsettingsstoffet som er godkjent. F\u00f8r det ble godkjent var det over 100 toksikologiske og kliniske unders\u00f8kelser av aspartam, og at det siden har kommet til mange nye. Hattan skriver:\n\nSnopes konkluderer med at p\u00e5standen er \u00abhelt feil\u00bb.\n\nDen amerikanske MS-foreningen har ogs\u00e5 tatt for seg p\u00e5standene som florerer om f\u00f8lgene av aspartam. De ba f\u00f8rsteamanuensis Ellen Whipple Guthrie ved Universitetet i Georgia, USA, om \u00e5 g\u00e5 gjennom p\u00e5standen. Hun skriver at det bare er vist til enkelte anekdotiske bevis for p\u00e5standen. Den har ikke dekning i forskning. Hun skriver:\n\nHun viser blant annet til at det amerikanske folkehelseinstituttet (CDC) har studert mer enn 500 rapporter om bivirkninger, uten \u00e5 finne noe grunnlag for \u00e5 si at aspartam kan f\u00f8re til MS.\n\nMS-foreningen i USA omtaler n\u00e5 p\u00e5standen som \u00aben bl\u00f8ff\u00bb. Den britiske MS-stiftelsen er enig. De skriver at det ikke er noe vitenskapelig dokumentasjon p\u00e5 kopling mellom MS og aspartam.\n\nS\u00f8tstoffet som ogs\u00e5 er kjent som E 951, har blitt evaluert i flere omganger her i Europa. Det europeiske matsikkerhetsbyr\u00e5et (EFSA) publiserte i 2013 en stor evaluering av matsikkerhet rundt aspartam-bruk. De s\u00e5 b\u00e5de p\u00e5 tidligere forsking og gjorde nye beregninger. Konklusjonen var at den tidligere grenseverdien p\u00e5 40 mg aspartam per kilo kroppsvekt om dagen er en fornuftig grenseverdi. Amerikanske FDA har en grenseverdi p\u00e5 50 mg per kilo kroppsvekt per dag.\n\nLettbrusene som inneholder mest aspartam har 528 mg aspartam per liter. Den europeiske grenseverdien betyr at en person p\u00e5 75 kilo kan ha et gjennomsnittsforbruk p\u00e5 nesten seks liter lettbrus om dagen f\u00f8r hen overskrider anbefalt dose. Dette gjelder ikke de som lider av F\u00f8llings sykdom. De m\u00e5 v\u00e6re mer forsiktig med s\u00f8tstoffet.\n\nStortingsrepresentant B\u00e5rd Hoksrud (Frp) har b\u00e5de v\u00e6rt helsepolitisk talsmann og inntil nylig mat og landbruksminister, alts\u00e5 \u00f8verste ansvarlig for norsk matsikkerhet. I perioder drakk han 10 halvlitere Pepsi Max i d\u00f8gnet. Selv dette h\u00f8ye forbruket av lettbrus er godt under anbefalt maksimal daglig dose.\n\nHistorien Onlinenytt omtaler er en vandrehistorie uten kjent opphav.\n\nDet er ingen forskning som tyder p\u00e5 noen kopling mellom inntak av aspartam og sykdommen MS.\n\nS\u00f8tstoffet aspartam er blitt evaluert i mange omganger, og blir vurdert som helt trygt av forskere og myndigheter.", "lang": "no"}