{"title": "Salvini sbaglia ancora sui morti in mare", "subtitle": "", "author": "pagellapolitica.it", "date": null, "vclaim_id": "vclaim-id-29044", "url": "https://pagellapolitica.it/dichiarazioni/8304/salvini-sbaglia-ancora-sui-morti-in-mare", "vclaim": "\u00abDa quando ci siamo noi ci sono stati solo due morti in mare perch\u00e9 meno ne partono e meno ne muoiono\u00bb.\n\nIl 31 maggio 2019, nel corso di un comizio a Casoria, in provincia di Napoli, il ministro dell'Interno Matteo Salvini ha parlato delle politiche di immigrazione del governo. Secondo il leader della Lega, dall'insediamento dell'esecutivo Conte \u00abci sono stati solo due morti in mare\u00bb e \u00abmeno ne partono e meno ne muoiono\u00bb.\n\nAbbiamo verificato e, numeri alla mano, Salvini ha detto una \u201cPanzana pazzesca\u201d.\n\nDa inizio 2019, invece, secondo l'Oim nella rotta centrale del Mediterrano i morti e i dispersi sono stati 337, un numero in linea con i dati dell'Alto commissariato delle Nazioni unite per i rifugiati (Unhcr), che ha stimato 314 vittime.\n\nCome avevamo spiegato anche a marzo scorso, Salvini \u00e8 fuorviante: nel calcolo dei \u00abmorti in mare\u00bb non sono compresi solo gli effettivi cadaveri recuperati sulle coste ma, al contrario, sono da considerare tutti i migranti che risultano dispersi o morti in mare durante la traversata.\n\nNel 2018, \u00e8 vero per\u00f2 che al diminuire degli sbarchi \u00e8 corrisposto un calo del numero assoluto dei morti in mare. Lo scorso anno, in tutto il Mediterraneo, l'Unhcr ha registrato 2.277 vittime o dispersi, in calo del 28 per cento rispetto alle 3.139 del 2017.\n\nGuardiamo, nel dettaglio, che cosa \u00e8 successo nella rotta centrale, quella percorsa per raggiungere le coste italiane: qui nel 2018 \u00e8 morto circa un migrante ogni 18 arrivati salvi, mentre nel 2017 il rapporto era di circa uno ogni 42.\n\nDall'insediamento del governo Conte (e, quindi, da giugno 2018) alla data della dichiarazione (31 maggio 2019), sono approdati in Italia 11.032 migranti e si stimano circa 1.240 vittime. Ci\u00f2 vuol dire che, durante il governo Conte, \u00e8 morto un migrante ogni 9 arrivati salvi, un rapporto addirittura superiore rispetto a quello rilevato nell'intero 2018.\n\nIl ministro dell'Interno Matteo Salvini ha detto che con il governo Conte i morti del mar Mediterraneo sono stati \u00absolo due\u00bb e che \u00abmeno ne partono e meno ne muoiono\u00bb.\n\nNon \u00e8 poi del tutto vero che \u00abmeno ne partono meno ne muoiono\u00bb: a un calo delle morti complessive, \u00e8 corrisposto un aumento del tasso di mortalit\u00e0. Attraversare il Mediterraneo \u00e8 pi\u00f9 pericoloso che in passato.", "lang": "it"}