{"title": "Davvero l'export italiano ha fatto l'exploit?", "subtitle": "", "author": "pagellapolitica.it", "date": null, "vclaim_id": "vclaim-id-8228", "url": "https://pagellapolitica.it/dichiarazioni/6540/davvero-lexport-italiano-ha-fatto-lexploit", "vclaim": "\"Nel mese di luglio 2015 su luglio 2014 il quinto Paese dell'eurozona che cresce \u00e8 la Francia (+3,1%), il quarto \u00e8 la Spagna (+3,3%), il quinto \u00e8 l'Olanda (5,4%), il secondo \u00e8 la Germania (6,2%), e il Paese che cresce di pi\u00f9 \u00e8 l'Italia (+6,3%). L'export italiano cresce il doppio della media dell'Eurozona\" (Min. 21:12)\n\nCominciano ad arrivare con sempre pi\u00f9 insistenza i dati sull'inizio di una ripresa economica in Italia e Renzi ne \u00e8 prevedibilmente felice. Proprio di recente, alla direzione nazionale del Partito Democratico, ha infatti snocciolato i dati positivi sulla crescita dell'export italiano: vediamo subito se ha ragione.\n\nI dati per i singoli Paesi sono visualizzabili all'interno del database Eurostat (per convenienza abbiamo riassunto i dati in questa tabella, dove \u00e8 raffigurato il processo delle esportazioni dei Paesi europei nel mese di luglio 2014 e 2015).\n\nLa prima considerazione da fare \u00e8 che i numeri del Presidente del Consiglio sono abbastanza corretti: l'export francese \u00e8 cresciuto del 3,1%; quello spagnolo del 5,4% (non del 3,3); quello olandese del 3,3 (non del 5,4, Renzi si \u00e8 evidentemente confuso tra i due Paesi). Le esportazioni tedesche e italiane sono invece aumentate rispettivamente del 6,2 e del 6,3%, confermando quindi i dati.\n\n\n\n \n\n Tuttavia non si pu\u00f2 non notare che la scelta della classifica operata da Renzi sia un po' selettiva, visto che parla dell'intera Eurozona ma in pratica include solo le sue maggiori economie, ignorando la crescita di Paesi pi\u00f9 piccoli come l'Irlanda (le cui esportazioni sono cresciute del 32,3%) o la Slovacchia (+8,1%). Ne risulta quindi che l'Italia non \u00e8 il Paese con il settore export in pi\u00f9 rapida crescita dell'Eurozona, bench\u00e9 il nostro Paese sia comunque andato molto bene in questo ultimo anno, conquistando il terzo posto.\n\nAggiungiamo un'ultima osservazione, che non avr\u00e0 impatto sul verdetto finale ma che aiuta a mettere le cose in prospettiva: se allarghiamo l'analisi al periodo gennaio-luglio del 2014 confrontandolo con l'analogo periodo per l'anno in corso, scopriamo che la crescita dell'export italiano \u00e8 pi\u00f9 limitata (5,2%), e che il nostro Paese si posiziona a met\u00e0 classifica pi\u00f9 che in cima, rivelando il mese di luglio come mese particolarmente positivo.", "lang": "it"}