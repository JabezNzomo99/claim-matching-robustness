{"title": "Borghi ha ragione sulle caratteristiche dei prestiti del Mes", "subtitle": "", "author": "pagellapolitica.it", "date": null, "vclaim_id": "vclaim-id-56490", "url": "https://pagellapolitica.it/dichiarazioni/8577/borghi-ha-ragione-sulle-caratteristiche-dei-prestiti-del-mes", "vclaim": "Come abbiamo spiegato in una nostra precedente analisi, la proposta \u00e8 di eliminare le condizioni che a oggi vengono imposte agli Stati che fanno richiesta di accesso alle Eccl (in particolare \u201cmisure correttive\u201d, cio\u00e8 riforme, la cui attuazione viene poi monitorata dal Mes stesso) e di dare un aiuto economico che pu\u00f2 arrivare fino a massimo il 2 per cento del Pil del 2019 dello Stato richiedente, a patto che questo denaro venga usato esclusivamente per le spese sanitarie legate all\u2019emergenza coronavirus.\n\nAd oggi le Eccl non sono mai state utilizzate da nessuno Stato e quindi non abbiamo precedenti a cui guardare ma, ad esempio, il prestito dato con un altro strumento (i \u201cPrestiti nell\u2019ambito di un programma di aggiustamento macroeconomico\u201d) dal Mes alla Grecia \u00e8 previsto venga restituito (a seconda delle tranche) in 30-40 anni.\n\nCome correttamente sostenuto da Borghi, il Mes \u00e8 un creditore privilegiato. Cio\u00e8 il suo prestito deve essere ripagato prima rispetto ai prestiti dati eventualmente da altri soggetti (tranne che dal Fondo monetario internazionale, che \u00e8 a sua volta un creditore privilegiato e con precedenza sul Mes). Questo \u201cstatus\u201d di creditore privilegiato \u00e8 stabilito direttamente dal \u201cConsiderando\u201d numero 13 del Trattato che istituisce il Mes.\n\nIn teoria questo \u201cprivilegio\u201d, come ha sostenuto (min. -0.40) ad esempio il leader di Azione Carlo Calenda il 4 aprile, potrebbe produrre conseguenze negative per uno Stato che chieda un prestito al Mes, ma non abbia perso completamente la capacit\u00e0 di finanziarsi emettendo proprio debito pubblico (cosa che stava succedendo ad alcuni Stati, ad esempio la Grecia, con la crisi dei debiti sovrani in Europa nel 2010).\n\nGli investitori privati che volessero acquistare titoli del debito pubblico saprebbero infatti che il proprio credito sarebbe subordinato a quello del Mes e quindi potrebbero chiedere interessi pi\u00f9 alti, considerato il rischio maggiore di cui si stanno facendo carico accettando di essere pagati \u201cdopo\u201d.\n\nBorghi parla anche di \u00abcondizioni\u00bb oltre che di creditore privilegiato. Sul punto al momento \u00e8 impossibile avere certezze. Stiamo parlando di una proposta, pure formulata in una sede autorevole come l\u2019Eurogruppo, che non non si \u00e8 ancora tradotta in atti normativi ufficiali.\n\nSi dovr\u00e0 insomma attendere di vedere se e come il Trattato che istituisce il Mes verr\u00e0 modificato, se in effetti non saranno poste condizioni a parte il vincolo di destinazione del prestito in spese sanitarie legate all\u2019emergenza coronavirus, e come il Mes stesso potr\u00e0 verificare che i soldi dati non vengano usati in altro modo dallo Stato richiedente.\n\nBorghi infine dice che all\u2019Italia non verr\u00e0 restituita la sua quota. Precisiamo subito di cosa si sta parlando: il Mes ha un capitale teorico di oltre 700 miliardi di euro e l\u2019Italia, con 14,33 miliardi di euro versati e altri 125,4 miliardi sottoscritti, \u00e8 il terzo contributore, dietro a Germania e Francia. I contributi al Mes sono stabiliti in proporzione al Pil degli Stati e quello italiano \u00e8 il terzo dell\u2019Eurozona. Dunque la \u201cquota\u201d di cui si sta parlando sono i 14 miliardi circa gi\u00e0 versati dall\u2019Italia.\n\nLa non restituzione di cui parla Borghi si pu\u00f2 leggere in due modi, entrambi corretti. Da un lato \u00e8 infatti vero che se l\u2019Italia un domani chiedesse di poter usare il nuovo strumento del Mes proposto dall\u2019Eurogruppo, non riceverebbe indietro la quota versata. Questa resterebbe parte del capitale del Mes. I soldi che riceverebbe l\u2019Italia verrebbero raccolti dal Mes sui mercati finanziari, attraverso la vendita dei titoli che emetterebbe lo stesso Mes e che sarebbero garantiti appunto dal capitale versato (e sottoscritto) dai vari Stati.\n\nDall\u2019altro lato \u00e8 anche vero, come abbiamo scritto, che l\u2019Italia non pu\u00f2 farsi restituire la quota versata se non uscendo dal Mes e, considerato che questo \u00e8 uno strumento permanente che impegna tutti i Paesi dell\u2019area euro, sarebbe necessario uscire dall\u2019euro \u2013 e in teoria anche dall\u2019Unione europea \u2013 per poter avanzare una richiesta di restituzione.\n\nIl deputato della Lega Claudio Borghi il 14 aprile ha scritto su Twitter che i soldi ricevuti dal Mes, anche tramite lo strumento proposto dall\u2019Eurogruppo e di cui ancora non sono noti i dettagli, andrebbero restituiti, che ci sarebbero condizioni, che il Mes \u00e8 un creditore privilegiato e che la quota versata dall\u2019Italia non verrebbe comunque restituita.\n\nQuello del Mes sarebbe infatti un prestito, che quindi andrebbe un domani restituito. \u00c8 poi vero che il Mes sia un creditore privilegiato (rispetto a tutti gli altri creditori tranne che il Fmi) e che la quota versata dall\u2019Italia non verrebbe restituita, n\u00e9 se chiedesse il prestito in questione, n\u00e9 in generale se ne facesse richiesta (a meno di non voler ipotizzare un\u2019uscita dall\u2019euro e forse anche dalla Ue).", "lang": "it"}