{"title": "Nei, \u00abMDG-Andreas\u00bb forlanger ikke at du skal betale for \u00e5 parkere p\u00e5 egen g\u00e5rdsplass", "subtitle": "MDG-medlemmet \u00f8nsker \u00e5 skattlegge bedriftsparkering, ikke parkering p\u00e5 din egen tomt", "author": "www.faktisk.no", "date": null, "vclaim_id": "vclaim-id-24212", "url": "https://www.faktisk.no/faktasjekker/k7l/nei-mdg-andreas-forlanger-ikke-at-du-skal-betale-for-a-parkere-pa-egen-gardsplass", "vclaim": "Onsdag 8. mai publiserte nettstedet Jatilbilenioslo.no et innlegg om Milj\u00f8partiet de Gr\u00f8nne-medlem Andreas Str\u00e5b\u00f8 Normann. Han st\u00e5r oppf\u00f8rt p\u00e5 19. plass p\u00e5 MDGs valgliste for bydel Gr\u00fcnerl\u00f8kka i Oslo.\n\nInnlegget har f\u00e5tt stor spredning, og var 8. mai innlegget som genererte flest reaksjoner p\u00e5 Storyboards liste over artikler med st\u00f8rst spredning i Norge. Ett d\u00f8gn etter det ble publisert har det f\u00e5tt nesten 12 000 reaksjoner, kommentarer og delinger til sammen.\n\nDet er denne p\u00e5standen vi skal se n\u00e6rmere p\u00e5 i denne faktasjekken.\n\nDet fremg\u00e5r av innlegget p\u00e5 nettstedet at tittelen er basert p\u00e5 en twittermelding som Normann skrev 30. april i \u00e5r. Andreas Str\u00e5b\u00f8 Normanns twittermelding kom som \u00e9n av flere i en lang tr\u00e5d. Dette skrev Normann i meldingen:\n\nDiskusjonstr\u00e5den starter med en twittermelding fra Olav Elgvin, der han etterlyser alternativer til bompenger som tiltak for \u00e5 redusere bilismen. I den f\u00f8rste meldingen skrev Elgvin:\n\nDet er i denne tr\u00e5den at Normanns melding kommer, der han foresl\u00e5r \u00e5 skattlegge parkeringsplasser. Normann har ogs\u00e5 flere innlegg i tr\u00e5den, men han nevner verken g\u00e5rdsplasser eller egne parkeringsplasser.\n\nN\u00e5r du leser konteksten for innlegget, fremg\u00e5r det tvert imot at han skrev om skattlegging av parkering p\u00e5 arbeidsplasser, ikke parkeringsplasser generelt.\n\nI twittermeldingen Normann skrev rett f\u00f8r twittermeldingen som Jatilbilenioslo.no omtalte, st\u00e5r det f\u00f8lgende:\n\nNormann kjenner seg ikke igjen i omtalen av sin twittermelding. I en ny melding etter omtalen p\u00e5 nettstedet, skrev han dette:\n\nFaktisk.no har tatt kontakt med Normann og spurt ham om hva han mente med twittermeldingen. Han er tydelig p\u00e5 at han absolutt ikke forlanger at man n\u00e5 skal betale for \u00e5 parkere p\u00e5 egen g\u00e5rdsplass, slik Jatilbilenioslo.no skriver i tittelen sin:\n\n\u2013 Det fremg\u00e5r klart og tydelig av konteksten at jeg skriver om parkering p\u00e5 arbeidsplassen, og ikke hjemme eller andre steder.\n\nNormann bekrefter overfor Faktisk.no at han mener parkering p\u00e5 arbeidsplassen burde v\u00e6rt skattepliktig, siden de fleste andre goder fra arbeidsgiver allerede er det:\n\n\u2013 Eksempler p\u00e5 dette er fri telefon og betalt m\u00e5nedskort, som man m\u00e5 skatte av. Gratis parkering hos arbeidsgiver er ett av f\u00e5 unntak fra beskatning, som bidrar til \u00e5 tilrettelegge for bilkj\u00f8ring til jobb. Det mener jeg det er feil \u00e5 gj\u00f8re.\n\nNormann sier han ikke ble kontaktet av Jarle Aab\u00f8 eller andre fra Jatilbilenioslo.no f\u00f8r saken ble publisert.\n\n\u2013 Derimot har jeg f\u00e5tt mange henvendelser fra leserne av Jatilbilenioslo.no etter at de publiserte saken. Flertallet av disse henvendelsene har v\u00e6rt mindre hyggelige.\n\nNormann mener saken p\u00e5 Jatilbilenioslo.no fremst\u00e5r som en fordreining av sannheten, \u00e5penbart skrevet for \u00e5 skape sinne hos leserne.\n\nEn som derimot ble kontaktet av nettstedet Jatilbilenioslo.no var Lars Petter Sol\u00e5s, som er Frp-politiker i Oslo. I saken skriver Jatilbilenioslo.no at \u00abFremskrittspartiet i Oslo er sjokkert over uttalelsene fra MDG\u00bb. De har ogs\u00e5 med to sitater fra Sol\u00e5s, blant annet at \u00abdette er nok et tegn p\u00e5 at venstresiden har blitt radikalisert\u00bb, og at \u00abselvsagt skal folk f\u00e5 ha sine g\u00e5rdsplasser, bakg\u00e5rder og garasjekjellere i fred\u00bb.\n\nN\u00e5r Faktisk.no kontakter Sol\u00e5s, forteller han at det var Jarle Aab\u00f8 fra Jatilbilenioslo.no som gjorde ham oppmerksom p\u00e5 twittermeldingen fra Andreas Str\u00e5b\u00f8 Normann i Oslo MDG:\n\n\u2013 Aab\u00f8 la frem twittermeldingen for meg, og ba om en kommentar. Jeg spurte om Normann hadde gjort noen presiseringer om hva slags parkeringsplasser dette gjaldt, men det avkreftet Aab\u00f8.\n\nSol\u00e5s sier han dermed kommenterte MDG-utspillet basert p\u00e5 oppfattelsen av innholdet i den ene twittermeldingen.\n\n\u2013 Faktisk.no og MDG har n\u00e5 opplyst overfor meg at twittermeldingen sto i en annen kontekst. Konteksten er jo en moderering av det jeg fikk lagt frem.\n\nAt Fremskrittspartiet i Oslo er \u00absjokkert\u00bb over uttalelsene, sier Sol\u00e5s at ikke er et sitat fra han. Sol\u00e5s \u00f8nsker ellers ikke \u00e5 moderere uttalelsen han har gitt til Jatilbilenioslo.no:\n\n\u2013 Jeg st\u00e5r fremdeles for essensen i min kommentar. Skattlegging av parkering, uansett type, er b\u00e5de jeg og Frp imot.", "lang": "no"}