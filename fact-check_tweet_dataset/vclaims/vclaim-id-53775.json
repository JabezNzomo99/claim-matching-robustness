{"title": "Alcuni nel Pd sono contro il taglio dei parlamentari, ma nel 2008 ne proponevano uno identico", "subtitle": "", "author": "pagellapolitica.it", "date": null, "vclaim_id": "vclaim-id-53775", "url": "https://pagellapolitica.it/dichiarazioni/8707/alcuni-nel-pd-sono-contro-il-taglio-dei-parlamentari-ma-nel-2008-ne-proponevano-uno-identico", "vclaim": "\u00abL\u2019ex tesoriere Pd Zanda e l\u2019ex senatrice democratica Finocchiaro il 4 novembre del 2008 presentarono un disegno di legge in cui chiedevano di modificare gli articoli 56 e 57 della Costituzione per tagliare a 400 deputati e 200 senatori il numero degli eletti, senza prevedere i correttivi che oggi invocano come giustificazione al No\u00bb\n\nSecondo Lannutti, per\u00f2, nel 2008 Zanda e Finocchiaro hanno presentato un disegno di legge per ridurre il numero dei parlamentari a 400 deputati e 200 senatori, \u00absenza prevedere i correttivi che oggi invocano come giustificazione al no\u00bb al prossimo referendum.\n\nMa \u00e8 davvero cos\u00ec? Abbiamo verificato e Lannutti ha ragione.\n\nIl disegno di legge proponeva di ridurre il numero dei deputati (art. 56 della Costituzione) da 630 a 400 \u2013 quelli della circoscrizione Estero scendevano da 12 a otto \u2013 e da 315 a 200 quello dei senatori (art. 57), quattro dei quali eletti all\u2019Estero (e non pi\u00f9 sei).\n\nLe differenze tra i due testi riguardano invece le disposizioni per il numero minimo di senatori che elegge ogni regione \u2013 nella proposta del 2008 erano cinque (con le eccezioni sopra viste di Molise e Valle d\u2019Aosta), in quella dell\u2019attuale referendum tre \u2013 e i senatori a vita.\n\nMa quali erano le ragioni dietro alla proposta avanzata nel 2008 da alcuni esponenti del Pd, che si \u00e8 poi risolta in un nulla di fatto, dopo che ne era iniziato l\u2019esame in Commissione Affari costituzionali del Senato?\n\n\u00abIl presente disegno di legge \u2013 spiegava il testo firmato 12 anni fa, tra gli altri, da Zanda e Finocchiaro \u2013 punta a recuperare, isolandola in una specifica e circoscritta proposta di modifica costituzionale, la prima e pi\u00f9 stringente ipotesi di riduzione del numero dei parlamentari, gi\u00e0 fatta propria dalla Commissione bicamerale del 1997\u00bb.\n\nZanda e colleghi intendevano dunque recuperare l\u2019intesa raggiunta dalla Bicamerale sulla riduzione del numero di parlamentari, e concentrare il loro disegno di legge in una specifica proposta di riforma, come abbiamo visto prima.\n\nRicapitolando: Lannutti ha ragione nel dire che nel 2008 Zanda e Finocchiaro appoggiarono una proposta riforma, nella sostanza, identica a quella su cui si voter\u00e0 al prossimo referendum. Ma \u00e8 vero che ora si dicono contrari al taglio? E con quali ragioni?\n\n\u00abIn questo caso si fa un taglio dei parlamentari lineare pensando che le Camere possano funzionare con 400 deputati e 200 senatori, ma la realt\u00e0 \u00e8 che cos\u00ec il sistema parlamentare non pu\u00f2 funzionare, n\u00e9 sotto il profilo della rappresentanza, n\u00e9 sotto quello della funzionalit\u00e0\u00bb, ha detto Finocchiaro. \u00abSe cambia la composizione del Parlamento con 200 senatori l\u2019elezione del Capo dello Stato inizia a diventare complicata sotto vari profili, compreso quello che riguarda lo squilibrio che si crea tra i rappresentanti delegati delle Regioni e i componenti del Senato. Il che dimostra che la Costituzione take away non funziona\u00bb.\n\nL\u2019ex senatrice ha inoltre sostenuto di non essere \u00abcontraria\u00bb alla riduzione del numero dei parlamentari: \u00abL\u2019ho dimostrato appoggiando la riforma Boschi-Renzi \u2013 ha detto Finocchiaro \u2013 ma quella del 2016 era una riduzione del numero dei senatori inserita in una riforma costituzionale che prevedeva il superamento del bicameralismo perfetto\u00bb.\n\nSecondo Zanda, le motivazioni del suo no sarebbero due. La prima \u00e8 il fatto che non si \u00e8 rispettato l\u2019accordo di governo tra Pd e M5s, che prevedeva l\u2019approvazione del taglio dei parlamentari insieme a una modifica della legge elettorale.\n\nLa seconda motivazione, \u00abancora pi\u00f9 importante\u00bb, \u00e8 invece in linea con quanto sostenuto anche da Finocchiaro. \u00abVanno modificati i regolamenti parlamentari, la platea che elegge il presidente della Repubblica\u00bb, ha detto Zanda. \u00abSenza tutto questo non \u00e8 una riforma, ma solo un taglio dei parlamentari che non \u00e8 in s\u00e9 una riforma\u00bb.\n\n\u00c8 vero che nel 2008, quando Zanda propose un taglio identico a quello in discussione oggi, la legge elettorale e il contesto politico erano diversi, ma la seconda critica al taglio sollevata dal senatore del Pd sarebbe stata valida anche per il disegno di legge che lui stesso aveva firmato dodici anni fa.\n\nAbbiamo verificato e Lannutti ha ragione. Dodici anni fa, quando entrambi erano senatori del Pd, Zanda e Finocchiaro firmarono insieme ad altri colleghi di partito una proposta di legge che suggeriva di ridurre il numero dei parlamentari a 400 deputati e 200 senatori, come il taglio che andr\u00e0 al voto il 20 e 21 settembre. In entrambi i casi siamo di fronte a un taglio netto, al di fuori di un contesto di riforma complessiva della Costituzione.\n\nNegli scorsi giorni, Zanda e Finocchiaro hanno dichiarato che voteranno no al prossimo referendum, portando per\u00f2 delle motivazioni che, andando indietro nel passato, sono in contrasto con quanto proposto da loro stessi nel 2008.", "lang": "it"}