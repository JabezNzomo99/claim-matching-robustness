{"title": "Nei, Norge skal ikke investere 800 millioner kroner i bitcoin-program", "subtitle": "Oppdiktet CNN-intervju skal narre brukere til \u00e5 registrere seg for bitcoin-program", "author": "www.faktisk.no", "date": null, "vclaim_id": "vclaim-id-39423", "url": "https://www.faktisk.no/faktasjekker/EEp/nei-norge-skal-ikke-investere-800-millioner-kroner-i-bitcoin-program", "vclaim": "I en artikkel som gir seg ut for \u00e5 v\u00e6re fra CNN st\u00e5r det at Siv Jensen bekrefter at Norge skal investere 100 millioner dollar - rundt 800 millioner kroner - i et bitcoin-program. Den engelske tittelen er:\n\nProgrammet heter if\u00f8lge nettstedet \u00abBitcoin Revolution\u00bb, og det er ikke m\u00e5te p\u00e5 hvor entusiastisk finansminister Siv Jensen er til denne pengemaskinen.\n\nI artikkelen gjengis et m\u00f8te med Siv Jensen slik:\n\nDet st\u00e5r at Norge var en tidlig investor i bitcoin, og bare det siste \u00e5ret har tjent en halv milliard dollar p\u00e5 kryptovalutaen.\n\nArtikkelen har utl\u00f8st 390 kommentarer, delinger og reaksjoner blant leserne p\u00e5 Facebook. Av disse er 188 delinger.\n\nI en annen versjon av den samme artikkelen fremst\u00e5r den som publisert av den amerikanske tv-kanalen og \u00f8konominettstedet CNBC.\n\nFaktisk.no har spurt finansdepartementet om Siv Jensen har blitt intervjuet av CNN eller andre om en norsk investering i bitcoin, eller i programmet \u00abBitcoin Revolution\u00bb.\n\nNettsiden framst\u00e5r utad som en genuin CNN-artikkel, men nettadressen er en underside av bougispace.com. Det ser du lett i adressefeltet:\n\nP\u00e5 dette nettstedet er det oppgitt en e-post adresse, men en henvendelse dit har ikke blitt besvart. If\u00f8lge kontaktinformasjonen p\u00e5 nettstedet holder de til i Los Angeles, USA. Faktisk.no har ringt nummeret som oppgis uten at noen tar telefonen.\n\nMen domenet bougispace.com ligger p\u00e5 en IP-adresse som er registrert p\u00e5 firmaet Aureas Media Sdn Bhd og privatpersonen Roland Lai Yuen Foo i Kuala Lumpur i Malaysia.\n\nFoo skriver i en melding til Faktisk.no at han ikke er ansvarlig for innholdet p\u00e5 siden.\n\n- Jeg tilbyr bare backend-tjenester (server, hosting, domain), skriver han i en melding.\n\nHan skriver at siden tilh\u00f8rer en kunde som leier server-plass hos han, og at han vil ta kontakt med kunden sin om innholdet.\n\nFoo har ikke kommet tilbake til Faktisk med opplysninger om den eller de som skal ha publisert artikkelen.\n\nArtikkelen er signert av Seth Fiegerman. Han er en \u00abekte\u00bb teknologi-reporter hos CNN. Faktisk.no har tatt kontakt med Fiegerman, men forel\u00f8pig har han ikke besvart henvendelsen.\n\nFiegermans navn ble ogs\u00e5 satt p\u00e5 en liknende artikkel som vi faktasjekket i februar:\n\nDen gangen var artikkelen en d\u00e5rlig skjult reklame for produktet Hawkcode - et program det ble p\u00e5st\u00e5tt var utviklet av fysikeren Stephen Hawking. Det sto at programmet automatisk handler Bitcoin til p\u00e5st\u00e5tt stor gevinst.\n\nN\u00e5 fremst\u00e5r intervjuet med Siv Jensen som en fordekt salgsplakat for \u00e5 lure leserne til \u00e5 registrere seg for \u00e5 ta i bruk et sv\u00e6rt liknende produkt - Bitcoin revolution.\n\nP\u00e5 nettsiden er det ikke mindre enn 17 linker til dette produktet. Alle lenkene p\u00e5 siden, inkludert navnet og Twitter-lenken til \u00abjournalisten\u00bb g\u00e5r til samme nettside. Der kan du registrere deg, og etter sigende endre livet ditt og bli den neste million\u00e6ren.\n\nNorske brukere vil p\u00e5 nettsiden se at Morten K. fra Stokke har tjent over 104 000 kroner, at Janne B. fra Trondheim har tjent over 58 000 kroner, at Knut I. fra Harstad har tjent over 84 000 kroner og at Nina K. fra Oslo har tjent over 68 000 kroner.\n\nMen brukere som g\u00e5r inn p\u00e5 siden fra andre land, f\u00e5r andre vitnem\u00e5l om hvor mye som er tjent. Ved p\u00e5logging via amerikansk IP-adresse har Morten fra Vestfold blitt til Mark fra Texas, Janne fra Tr\u00f8ndelag er blitt til Jennifer fra California, Knut fra Troms er blitt til Ernst fra Utah, og Nina fra Oslo har byttet navn og blitt Jane fra Texas.\n\nBildet av Morten fra Stokke er ogs\u00e5 brukt p\u00e5 en nettside for et annet \u00abbli rik raskt\u00bb-produkt. Der heter han Jackson C. Bildet er ogs\u00e5 blitt brukt som profilbilde p\u00e5 flere Twitter-profiler som n\u00e5 er stengt ned av Twitter. I juni stengte den amerikanske nettgiganten 70 millioner kontoer de mente var falske.\n\nBildet av Janne B fra Trondheim er i b\u00e5de rettvendt og speilvendt versjon brukt p\u00e5 en lang rekke nettsider, alt fra jobbs\u00f8kerprofiler til artikler om hvordan vinne eks-en tilbake.\n\nDagen etter at Faktisk.no skrev til Bougispace.com og malaysieren som eier serveren de benytter, er nettsiden tatt ned.\n\nI stedet har det blitt publisert en sv\u00e6rt lik artikkel som ogs\u00e5 spres p\u00e5 Facebook. Ogs\u00e5 denne gir seg ut for \u00e5 v\u00e6re fra CNN, men elementene med Siv Jensen-intervjuet er byttet ut. I stedet har de satt inn et bilde av statsminister Erna Solberg.\n\nInnholdet i artikkelen er n\u00e5 at halvpartene av formuen til det norske finansdepartementet er investert blokkjede-teknologi.\n\nAvtalen med \u00abBitcoin Revolution\u00bb, som i den f\u00f8rste versjonen var p\u00e5 hundre millioner dollar har n\u00e5 blitt en avtale p\u00e5 250 millioner dollar.\n\nDen nye artikkelen med Erna Solberg er publisert p\u00e5 Facebook-kontoen til Bare Discovery. I kommentarfeltet er det en god del brukere som gjennomskuer bl\u00f8ffen, men en god del tror \u00e5penbart ogs\u00e5 p\u00e5 artikkelen.\n\nDen nye artikkelen gir seg ogs\u00e5 ut for \u00e5 v\u00e6re fra CNN, men er publisert under nettadressene barediscovery.com og com-breakingnewstoday.com. Barediscovery.com har en del likhetstrekk med bougispace.com i oppbyggingen. Blant annet st\u00e5r det ogs\u00e5 her at nettstedet er lokalisert i Los Angeles, USA. IP-adressen til barediscovery.com er ogs\u00e5 registrert p\u00e5 en adresse som tilh\u00f8rer Roland Lai Yuen Foo i Malaysia.\n\nLike etter at vi publiserte denne faktasjekken, fredag 19. oktober, dukket en nesten helt lik artikkel opp p\u00e5 et nytt nettsted, Luxeupdates.com.\n\nNettstedet Luxeupdates.com er i likhet med de andre nettstedene ogs\u00e5 registrert p\u00e5 IP-adressen til Roland Lai Yuen Foo i Malaysia.\n\nP\u00e5 Facebook har Luxeupdates en konto der de har betalt for utvidet spredning av artikkelen til personer mellom 41 og 55 \u00e5r som snakker engelsk og bor eller oppholder seg i Norge.\n\nI tillegg til pr\u00f8ve \u00e5 narre brukerne med falske CNN-intervjuer med Erna Solberg eller Siv Jensen, er det laget en artikkel om komiker Kristian Valen. Nettstedet Theweeklymail.com har samme fonter og grafiske uttrykk som nrk.no. De skriver om hvordan Valen brukte programmet \u00abBitcoin Revolution\u00bb til \u00e5 komme seg \u00f8konomisk p\u00e5 beina etter konkursen.\n\n- Dette er fullstendig bl\u00f8ff og ulovlig markedsf\u00f8ring, skriver Valens advokat John Christian Elden i en sms til Faktisk.no.\n\nI motsetning til de falske CNN-sakene, s\u00e5 er artikkelen om Valen publisert p\u00e5 norsk. I artikkelen omtales en opptreden Valen skal ha hatt p\u00e5 TV2-programmet \u00abGod Morgen Norge\u00bb.\n\nOg programleder V\u00e5r Staude er sitert slik:\n\n\u00abJeg har h\u00f8rt om bitcoin og alle pengene du kan tjene, men jeg har aldri kj\u00f8pt noen. Jeg ante ikke hvor jeg skulle begynne. Dette var veldig lett. Jeg kan bare bruke kredittkortet mitt til \u00e5 sette inn penger som programmet kj\u00f8per bitcoin for.\u00bb\n\nP\u00e5 tre minutter hadde Staude, if\u00f8lge artikkelen, fordoblet bel\u00f8pet hun satte inn. Etter fem dager hadde hun tjent 5189,24 kroner, st\u00e5r det.\n\nI en sms til Faktisk.no bekrefter Staude at saken er oppdiktet.\n\n- Jeg har aldri kj\u00f8pt eller anbefalt bitcoins, skriver hun.\n\nNettstedet ble etablert 27. september i \u00e5r, og personene som gjorde det har gjemt seg bak en annonymitetstjeneste.\n\nOgs\u00e5 denne artikkelen er sponset p\u00e5 Facebook, n\u00e5 fra kontoen Moment\u00b4s. M\u00e5lgruppen er personer over 27 \u00e5r som er bosatt i, eller nylig har bes\u00f8kt, Norge.\n\nTilsvarende artikkel er diktet opp med investor Idar Vollvik. Denne er publisert p\u00e5 Minute-inc.com, med fonter og grafisk uttrykk som til forveksling likner NRK. Denne gis f\u00e5r ogs\u00e5 betalt spredning p\u00e5 Facebook.\n\nNyhetsartikkelen som fremst\u00e5r som et CNN-intervju med finansminister Siv Jensen er et falsum. Det samme gjelder den nyere artikler som finnes i noe forskjellige varianter der enten Erna Solberg eller Siv Jensen er brukt som illustrasjon.\n\nFinansdepartementet avviser intervjuet fullstendig, og p\u00e5standene om norske investeringer i bitcoin og programmet Bitcoin Revolution er oppdiktet.\n\nDet er ogs\u00e5 produsert oppdiktede artikler om at komiker Kristian Valen og investor Idar Vollvik sto fram p\u00e5 God Morgen Norge og fortalte om Bitcoin Revolution.\n\nForm\u00e5let med alle artiklene er \u00e5 lure lesere til \u00e5 registrere seg for dette produktet.\n\nDet har v\u00e5ren 2019 dukket opp flere lignende artikler p\u00e5 andre nettsteder, blant annet en svensk versjon hvor det st\u00e5r:\n\nNettsiden ser ut som siden til den svenske avisen Dagens Nyheter og reklamerer for \u00abBitcoin Profit\u00bb.", "lang": "no"}