{"title": "20 prosent av brusen som drikkes i Norge er kj\u00f8pt i Sverige", "subtitle": "Coca Cola har ansl\u00e5tt at nordmenn kj\u00f8per rundt 89 millioner liter brus i Sverige hvert \u00e5r.", "author": "www.faktisk.no", "date": null, "vclaim_id": "vclaim-id-3288", "url": "https://www.faktisk.no/faktasjekker/B6D/20-prosent-av-brusen-som-drikkes-i-norge-er-kjopt-i-sverige", "vclaim": "Fra nytt\u00e5r \u00f8ker avgiftene p\u00e5 sjokolade- og sukkervarer og alkoholfrie drikkevarer. Det er resultatet etter at regjeringspartiene, KrF og Venstre ble enige om statsbudsjettet for 2018. Det var KrF som foreslo de nye avgiftene, som er ventet \u00e5 \u00f8ke statens inntekter med rundt to milliarder kroner \u00e5rlig.\n\nS\u00e6ravgiften p\u00e5 sjokolade- og sukkervarer \u00f8kes med 80 prosent. Det inneb\u00e6rer at avgiftssatsen \u00f8kes fra 20,51 kroner per kilo i regjeringens budsjettforslag for 2018, til 36,92 kroner per kilo. S\u00e6ravgiften p\u00e5 alkoholfrie drikkevarer \u00f8kes med 40 prosent. Det betyr at b\u00e5de drikkevarer som er tilsatt sukker og s\u00f8tstoff blir dyrere.\n\nFinansdepartementet har gjort noen regneeksempler p\u00e5 prisendringer hvis hele avgifts\u00f8kningen blir skj\u00f8vet over p\u00e5 forbrukeren:\n\nAvgifts\u00f8kningene har f\u00f8rt til sterke reaksjoner fra produsenter og leverand\u00f8rer. Blant dem som har kritisert avgifts\u00f8kningen p\u00e5 brus, er direkt\u00f8r i Bryggeri- og drikkevareforeningen, Petter Nome. I NRK Dagsrevyen m\u00f8tte han leder av Helse- og omsorgskomiteen, Olaug Bollestad (KrF), til debatt. Nome sa:\n\nKan det stemme at 20 prosent \u2013 eller hver femte liter \u2013 brus som drikkes i Norge, er kj\u00f8pt i Sverige? Det er p\u00e5standen vi skal se n\u00e6rmere p\u00e5 i denne faktasjekken.\n\nN\u00e5r Faktisk.no sp\u00f8r Nome om dokumentasjon for p\u00e5standen, viser han til et anslag Coca Cola har gjort. I en e-post skriver Nome:\n\nVidere opplyser Nome at det har blitt omsatt 469 millioner liter brus i Norge de 12 siste m\u00e5nedene, if\u00f8lge tall fra norske brusprodusenter. 90 millioner liter brus fra Sverige utgj\u00f8r 19,2 prosent av dette. Nome skriver:\n\nNome har alts\u00e5 beregnet andelen brus solgt i Sverige ut fra omsetningen i Norge, uten \u00e5 ta med brusen som er solgt i Sverige. N\u00e5r han tar med den antatte svenskehandelen, f\u00e5r han til sammen 559 millioner liter. De 90 millioner literne fra Sverige utgj\u00f8r da 16,1 prosent av det totale bruskonsumet i Norge.\n\nI en ny e-post til Faktisk.no opplyser Nome at Coca Colas anslag p\u00e5 89 millioner liter bare gjelder fysisk salg p\u00e5 grensa. I tillegg kommer privat import via netthandel. Nome mener dermed at 90 millioner liter er et ganske forsiktig anslag.\n\nFaktisk.no kontakter Coca Cola for \u00e5 h\u00f8re mer om hvordan de har kommet fram til anslaget p\u00e5 90 millioner liter. Kommunikasjonsdirekt\u00f8r Per Hynne i Coca Cola Enterprises skriver i en e-post at ingen har full oversikt, men at de har kontroll p\u00e5 sine egne tall. Han forklarer grunnlaget for anslaget slik:\n\u2022 SSB-tallene som kom tidligere i h\u00f8st sier at grensehandelen siste fire kvartaler ligger p\u00e5 14,9 milliarder kroner.\n\u2022 Vi antar at literprisen p\u00e5 brus i grensehandelen ligger p\u00e5 rundt ti kroner per liter, men det vil selvsagt variere.\n\u2022 Basert p\u00e5 disse premissene kan man sette opp dette regnestykket: 14,9 milliarder x 6% / 10 kroner per liter = 89 millioner liter.\n\nI 2010 utgjorde alts\u00e5 brus seks prosent av grensehandelen, if\u00f8lge SSB. Faktisk.no f\u00e5r opplyst at SSB ikke har nyere tall for dette. Norsk institutt for landbruks\u00f8konomisk forskning kom i 2012 med et notat hvor de la til grunn at mineralvann st\u00e5r for dr\u00f8yt fem prosent av grensehandelen.\n\nHeller ikke Forbruksforskningsinstituttet SIFO har unders\u00f8kt hvor stor andel av grensehandelen brus utgj\u00f8r n\u00e5. If\u00f8lge en rapport SIFO lagde i 2012, kj\u00f8pte 43 prosent av dem som handlet i Sverige i 2006 mineralvann. Men ut fra disse tallene kan man ikke slutte hvor mange liter brus nordmenn handler i Sverige.\n\nFaktisk.no har lagt fram Coca Colas regnestykke for SIFO-forskerne Arne Dulsrud og Randi Lavik. De mener det er mulig \u00e5 beregne hvor stor omsetningen av brus p\u00e5 svenskegrensa s\u00e5nn cirka er ved \u00e5 bruke Coca Colas regnem\u00e5te. Mens Lavik etterlyser empirisk belegg for at brusen i Sverige koster ti kroner per liter, synes Dulsrud at det virker som en riktig pris.\n\nLiterprisen p\u00e5 brus varierer, som Hynne ogs\u00e5 skriver. Denne uka koster for eksempel 4 x 1,5 liter Pepsi Max 49,90 svenske kroner p\u00e5 Nordby Supermarket. Det gir en literpris p\u00e5 rundt 8,30 norske kroner. Et brett med 24 x 0,33 liter brus p\u00e5 boks har en literpris p\u00e5 rundt 10 norske kroner.\n\nIf\u00f8lge Per Hynne i Coca Cola Enterprises er det nettopp pakninger med 4 x 1,5 liter og brett med 24 bokser som st\u00e5r for det aller meste av salget.\n\nIngen vet n\u00f8yaktig hvor mye brus nordmenn kj\u00f8per i Sverige. Det er if\u00f8lge SIFO-forskerne Dulsrud og Lavik likevel mulig \u00e5 beregne et anslag, slik Coca Cola har gjort. Nomes regnestykke kan etterg\u00e5s slik:\n\u2022 Seks prosent av pengene brukt p\u00e5 grensehandel gikk til brus. Nordmenn kj\u00f8pte dermed brus for anslagsvis 894 millioner koner i Sverige.\n\u2022 Literprisen p\u00e5 brus varierer, men anslag fra Coca Cola og stikkpr\u00f8ver viser at ti kroner kan legges til grunn. Dermed kj\u00f8pte nordmenn i overkant av 89 millioner liter brus i Sverige siste fire kvartaler.\n\u2022 Legger man dette sammen med de 469 millioner literne med brus som ble omsatt i Norge siste 12 m\u00e5neder, f\u00e5r man 558 millioner liter.\n\u2022 Av dette ble i underkant av 16 prosent solgt i Sverige.\n\nPetter Nome sa p\u00e5 Dagsrevyen at 20 prosent av brusen som drikkes i Norge er solgt i Sverige. Basert p\u00e5 Nomes egen dokumentasjon har b\u00e5de han selv og Faktisk.no kommet fra til at 16 prosent er et mer riktig anslag. Nomes p\u00e5stand er derfor delvis sann.", "lang": "no"}