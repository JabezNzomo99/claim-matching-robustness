{"title": "Da quando esistono i campi nomadi?", "subtitle": "", "author": "pagellapolitica.it", "date": null, "vclaim_id": "vclaim-id-13715", "url": "https://pagellapolitica.it/dichiarazioni/8251/da-quando-esistono-i-campi-nomadi", "vclaim": "Il 9 aprile, l\u2019ex sindaco di Roma Gianni Alemanno ha parlato dei campi nomadi presenti nella capitale. Il tema - su cui spesso si \u00e8 soffermato il dibattito pubblico e di cui ci siamo occupati in una puntata del nostro podcast - \u00e8 tornato ad essere di attualit\u00e0.\n\nLo scorso 2 aprile, infatti, a Torre Maura (Roma) l\u2019arrivo di un gruppo di circa settanta rom (tra cui donne e bambini), trasferito da un centro di accoglienza, ha scatenato le proteste dei residenti, portando sulla vicenda un\u2019attenzione mediatica nazionale e internazionale. Secondo Alemanno proprio a Roma e in \u00abmolte altre citt\u00e0 d\u2019Italia\u00bb i campi nomadi esistono \u00abalmeno\u00bb dagli anni Sessanta.\n\nPer farci comunque un\u2019idea della presenza nomade in Italia, guardiamo alle stime ipotizzate dai diversi enti, riportate in un articolo curato da Treccani: secondo l\u2019Associazione Nazionale Comuni Italiani (Anci) e la Comunit\u00e0 di Sant\u2019Egidio, la popolazione nomade presente nel nostro Paese \u00e8 compresa tra le 130.000 e le 150.000 persone; secondo l\u2019Unione Nazionale e Internazionale dei Rom e dei Sinti in Italia (Unirsi) e l\u2019Opera Nomadi si parlerebbe, invece, di circa 170.000 persone; infine, la stima del Consiglio d\u2019Europa \u00e8 di una forbice compresa tra le 120.000 e le 180.000 persone.\n\nNon avendo un numero certo della popolazione rom, sinti e caminanti (le tre maggiori comunit\u00e0 presenti sul nostro territorio), non \u00e8 facile censire quanti di essi vivono in un determinato luogo e da quanto tempo.\n\nIl stilato dall\u2019Associazione 21 luglio, organizzazione no profit che svolge attivit\u00e0 nel campo della lotta alle discriminazioni, riporta come l\u2019Italia sia conosciuta in Europa come \u00abil \u201cPaese dei campi\u201d perch\u00e9 \u00e8 la nazione maggiormente impegnata nell\u2019ultimo ventennio nella progettazione, costruzione e gestione di aree all\u2019aperto dove segregare su base etnica le comunit\u00e0 rom\u00bb.\n\nLo studio (realizzato dalla stessa Associazione 21 aprile) spiega come nel nostro Paese l\u2019eterogeneit\u00e0 delle popolazioni nomadi si rispecchi anche nelle soluzioni abitative. Infatti, \u00abin Italia si incontrano: rom che vivono in insediamenti istituzionali e informali, in micro-aree pubbliche o private, in centri di accoglienza monoetnici e non, in terreni privati, in abitazioni ordinarie in locazione e di propriet\u00e0, in case popolari, in quartieri monoetnici, in immobili occupati, in ville di lusso e in camper che si muovono stagionalmente\u00bb.\n\nLeonardo Piasere, professore di antropologia presso l\u2019Universit\u00e0 degli studi di Verona e direttore dell CREAa (Centro di Ricerche Etnografiche e di Antropologia applicata), ha spiegato a che il significato associato di volta in volta al generico termine \u00abcampi nomadi\u00bb sia cambiato nel tempo.\n\nIn Italia, i \u00abcampi nomadi\u00bb intesi come luoghi in cui i rom e i sinti si fermano temporaneamente con le proprie abitazioni mobili, risalgono al Cinquecento. Se, invece, si intende un \u00abluogo attrezzato per la sosta di abitazioni mobili, a Roma non sono mai stati allestiti; nel nord Italia s\u00ec [ad esempio a Cuneo, n.d.r.], a partire proprio dagli anni Sessanta\u00bb. Pensando poi ai \u00abcampi nomadi\u00bb come a delle \u00abbaraccopoli\u00bb, quelle informali - il cui censimento \u00e8 praticamente impossibile - erano probabilmente presenti anche negli anni Sessanta a Roma e, come sottolineato da Piasere, sono state smantellate, spostate e aumentate negli anni.\n\nQuest\u2019ultima informazione ci \u00e8 stata confermata anche da Carlo Stasolla, presidente dell'Associazione 21 luglio. Solo a partire dalla fine degli anni Ottanta sono infatti nati in Italia \u00abcamping etnici, denominati \u201ccampi rom istituzionali\u201d, cio\u00e8 progettati, gestiti e costruiti dalle istituzioni\u00bb. Stasolla ci ha anche fornito alcuni dati: ad oggi si contano 127 \u201ccampi ufficiali\u201d distribuiti in 74 comuni italiani. Ci vivono circa 15.000 persone (il 44 per cento \u00e8 cittadino italiano e i restanti sono stranieri, in prevalenza cittadini dell\u2019ex Jugoslavia). Negli insediamenti informali (e, quindi, quelli considerati abusivi) vivono invece circa 10.000 persone e la nazionalit\u00e0 prevalente \u00e8 quella rumena.\n\nUlderico Daniele, antropologo e docente all\u2019Universit\u00e0 Roma 3, si \u00e8 occupato di diversi studi sulla popolazione rom in Italia. Ad ottobre 2018, durante un\u2019intervista rilasciata al magazine ufficiale dell\u2019Universit\u00e0 di Padova, aveva dichiarato che \u00abla soluzione abitativa dei campi rom, dove ad oggi \u201crisiede\u201d una percentuale comunque bassa rispetto all\u2019intera popolazione di origine rom italiana, \u00e8 stata adottata nel nostro Paese attorno agli anni Settanta\u00bb, dieci anni dopo quanto riportato da Alemanno.\n\nGianni Alemanno ha dichiarato che i \u00abcampi nomadi\u00bb esistono in Italia (e, nello specifico, a Roma e in altre citt\u00e0) dagli anni Sessanta.\n\nL'espressione \u00abcampi nomadi\u00bb ha un significato molto vasto e comprende al suo interno diverse soluzioni abitative (temporanee, luoghi ad hoc per la sosta, campi informali, spazi riconosciuti dalle istituzioni) che sono nate in Italia in momenti diversi. Se Alemanno voleva fare riferimento a dei luoghi di transito temporaneo, esistono in Italia (e presumibilmente anche a Roma) dal Cinquecento. Parlando, invece, di luoghi attrezzati per la sosta, nascono s\u00ec negli anni Sessanta ma non a Roma. Infine, gli spazi \u201cformali\u201d e riconosciuti dalle istituzioni - una soluzione su cui l\u2019Italia ha investito particolarmente - sono nati verso la fine degli anni Ottanta.", "lang": "it"}