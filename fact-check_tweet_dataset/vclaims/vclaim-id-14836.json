{"title": "Nei, kunstner f\u00e5r ikke 750 000 av Kulturr\u00e5det for \u00e5 ta avtrykk av r\u00e6va", "subtitle": "Kunstneren har f\u00e5tt innvilget st\u00f8tte til en annen forestilling.", "author": "www.faktisk.no", "date": null, "vclaim_id": "vclaim-id-14836", "url": "https://www.faktisk.no/faktasjekker/jw7/nei-kunstner-far-ikke-750-000-av-kulturradet-for-a-ta-avtrykk-av-raeva", "vclaim": "\u00abEr det verdt skattepengene, eller er denne 'kunsten' rett og slett helt r\u00e6va?\u00bb spurte Resett retorisk p\u00e5 Facebook. Nettstedet delte en artikkel med tittelen:\n\nArtikkelen var illustrert med et bilde fra en performance av den svenske koreografen og scenekunstneren M\u00e5rten Sp\u00e5ngberg. Videre skriver Resett:\n\nFaktisk.no har f\u00e5tt flere henvendelser fra lesere som lurer p\u00e5 om det er sant at Kulturr\u00e5det, som deler ut statlige midler, har bevilget 750 000 kroner til dette. Vi har gitt ansvarlig redakt\u00f8r i Resett, Helge Lur\u00e5s, mulighet til \u00e5 dokumentere p\u00e5standen. Det har han ikke \u00f8nsket \u00e5 gj\u00f8re.\n\n\u2013 Vi \u00f8nsker dere lykke til med faktasjekken og ser fram til \u00e5 lese konklusjonen, skriver Lur\u00e5s i en e-post.\n\nEtter at Faktisk.no publiserte denne faktasjekken, har Resett endret tittelen p\u00e5 artikkelen slik at den n\u00e5 er riktig.\n\nI artikkelen viser Resett til Facebook-siden Sl\u00f8seriombudsmannen, som f\u00f8rst skrev om tildelingen fra Kulturr\u00e5det. Sl\u00f8seriombudsmannen opptrer anonymt, og er kjent for \u00e5 ta tak i det hen mener er misbruk av offentlige skattepenger. Facebook-siden har over 37 000 f\u00f8lgere og innlegget om Sp\u00e5ngberg ble mye delt og skapte sterke reaksjoner i kommentarfeltet:\n\nOm Sp\u00e5ngberg skriver Sl\u00f8seriombudsmannen at han \u00aber en svenske som liker \u00e5 g\u00e5 naken p\u00e5 scenen, gni maling utover pungen og rumpa, og ta avtrykk av dette p\u00e5 papir. Kulturr\u00e5det: flott, da er det klart at vi i Norge m\u00e5 gi deg 750 000 skattekroner\u00bb. I tillegg er det lenket til en video av Sp\u00e5ngbergs performance.\n\nMens Sl\u00f8seriombudsmannen ikke direkte skriver at Sp\u00e5ngberg har f\u00e5tt st\u00f8tte til forestillingen i videoen, sl\u00e5r Resett fast at det er denne Kulturr\u00e5det har gitt 750 000 kroner til. Sl\u00f8seriombudsmannen skriver at den samme kunstneren har f\u00e5tt st\u00f8tte, mens Resett skriver at det er dette han har f\u00e5tt st\u00f8tte til.\n\nSl\u00f8seriombudsmannen lenker i sitt Facebook-innlegg til Kulturr\u00e5dets tildelingsliste. Der st\u00e5r at Lars M\u00e5rten Sp\u00e5ngberg (som er hans fulle navn) h\u00f8sten 2018 fikk bevilget 750 000 kroner til forestillingen \u00abVandrende \u2013 H\u00e5p\u00bb.\n\nDette er ikke den samme forestillingen som er vist i videoen som Sl\u00f8seriombudsmannen og Resett delte.\n\n\u2013 Det er ikke den forestillingen han har f\u00e5tt tilskudd til n\u00e5. \u00abVandrende \u2013 H\u00e5p\u00bb, som er den forestillingen Sp\u00e5ngberg fikk st\u00f8tte til i h\u00f8st, har ikke hatt premiere enn\u00e5, sier seniorkonsulent i Kulturr\u00e5det, J\u00f8rgen Knudsen, til Faktisk.no.\n\n\u2013 Hva g\u00e5r den forestillingen ut p\u00e5?\n\n\u2013 Jeg kan ikke gi informasjon om arbeid som ikke er laget enn\u00e5, premieren er ikke f\u00f8r til v\u00e5ren. Men Sp\u00e5ngberg fikk tilskudd basert p\u00e5 innholdet i s\u00f8knaden, svarer Knudsen.\n\nVideoen som b\u00e5de Resett og Sl\u00f8seriombudsmannen delte, er tydelig datert 14. mars 2017. Den var alts\u00e5 over to \u00e5r gammel da Resett og Sl\u00f8seriombudsmannen delte den.\n\nM\u00e5rten Sp\u00e5ngberg opplyser til Faktisk.no at forestillingen i videoen heter \u00abDigital Technology\u00bb og hadde premiere i Z\u00fcrich i 2015. Den har if\u00f8lge kunstneren blitt vist cirka 35 ganger rundt omkring i verden, blant annet i Sverige, Norge, Tyskland, \u00d8sterrike, Italia, Spania, S\u00f8r-Afrika, Sveits, Estland og Romania.\n\n\u2013 Til den forestillingen har jeg ikke f\u00e5tt noe st\u00f8tte verken fra Norge eller Sverige, skriver Sp\u00e5ngberg i en e-post til Faktisk.no.\n\nKulturr\u00e5det bekrefter at de ikke har gitt st\u00f8tte til \u00abDigital Technology\u00bb. Sp\u00e5ngberg har heller ikke f\u00e5tt st\u00f8tte til andre prosjekter f\u00f8r h\u00f8sten 2018.\n\nI Norge ble tre forestillinger av \u00abDigital Technology\u00bb kj\u00f8pt av Black Box teater og vist p\u00e5 Kunstnernes Hus i Oslo i mars 2017. Videoen som ble delt av Sl\u00f8seriombudsmannen og Resett, er fra en av disse forestillingene. \u00abDigital Technology\u00bb ble ogs\u00e5 vist i Stamsund, Bergen og Kristiansand.\n\n\u2013 \u00abDigital Technology\u00bb er en soloforestilling som jeg ofte viser i forbindelse med workshoper eller lignende siden den er teknisk enkel og kan vises i ulike rom. Kort sagt er forestillingen en refleksjon over hvordan maleri eller skulptur er performative. At jeg er naken, kan man si handler om at jeg ogs\u00e5 er \u00abmodell\u00bb for en imagin\u00e6r maler eller publikums blikk, skriver Sp\u00e5ngberg til Faktisk.no.\n\nKunstneren opplyser at han vanligvis ikke er naken under forestillingene sine, og at han gj\u00f8r omfattende forestillinger med opp til ti ut\u00f8vere. Alle arbeidene hans kan ses p\u00e5 video.\n\nSp\u00e5ngberg mener ogs\u00e5 det er feil \u00e5 p\u00e5st\u00e5 at han personlig har blitt tildelt 750 000 kroner av Kulturr\u00e5det:\n\n\u2013 Dette er ikke en gave fra staten, men et anslag p\u00e5 hva som skal til for \u00e5 kunne ansette dansere, musikere, produsent etc, som naturligvis betaler skatt, opplyser han.\n\u2022 Videoen som Resett og Sl\u00f8seriombudsmannen delte er fra forestillingen \u00abDigital Technology\u00bb.\n\u2022 Den hadde premiere i 2015, og kunstner M\u00e5rten Sp\u00e5ngberg har ikke f\u00e5tt st\u00f8tte fra Kulturr\u00e5det til denne forestillingen.\n\u2022 Kulturr\u00e5det ga h\u00f8sten 2018 Sp\u00e5ngberg 750 000 kroner i st\u00f8tte til en annen forestilling. Den heter \u00abVandrende \u2013 H\u00e5p\u00bb og skal ha premiere f\u00f8rst til v\u00e5ren.", "lang": "no"}