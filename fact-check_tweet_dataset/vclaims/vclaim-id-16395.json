{"title": "A chi si deve davvero la legge che toglie i beni alla mafia?", "subtitle": "Roberto Maroni attribuisce al governo di Silvio Berlusconi l'aver trasformato in legge la proposta di Falcone. Siamo andati\u00a0a verificare", "author": "www.agi.it", "date": "2018-04-24T07:20+0200", "vclaim_id": "vclaim-id-16395", "url": "https://www.agi.it/fact-checking/maroni_confisca_beni_mafia-3803879/news/2018-04-24/", "vclaim": "Maroni chiarisce meglio il riferimento nella risposta successiva. Infatti, alla domanda dell\u2019intervistatore su \u201ccome\u201d il governo di centrodestra avrebbe colpito i patrimoni mafiosi ha risposto: \u201cPrima i beni venivano sequestrati ai mafiosi in quanto pericolosi. Ma in caso di morte o intestazione ai nipotini (come succedeva speso), tutto tornava agli eredi. Noi abbiamo separato le misure di prevenzione personali da quelle patrimoniali\u201d.\n\nRivendicare la paternit\u00e0 di tutte \u2013 o anche solo delle prime \u2013 misure legislative per colpire i patrimoni mafiosi sarebbe stato scorretto da parte di Maroni: fu infatti la legge Rognoni-La Torre, gi\u00e0 nel 1982, a introdurre tra le altre cose la confisca dei beni provenienti dalle attivit\u00e0 criminali mafiose. Nel 1996 fu poi una legge di iniziativa popolare promossa dall\u2019associazione Libera a portare a compimento, con la legge 109/1996 la legislazione sui beni sequestrati, prevedendone la \u201crestituzione\u201d alla societ\u00e0 civile.\n\nNon ci risulta \u2013 ma considerata la vastit\u00e0 del materiale, scritto oltretutto in epoca pre-Internet, siamo pronti a ricevere eventuali rettifiche \u2013 che Falcone abbia indicato specificamente la separazione tra misure di prevenzione personali e patrimoniali quale misura principale per colpire i patrimoni della mafia.\n\nMaroni sembra insomma esagerare un po\u2019 nel collegare il provvedimento varato dal governo di cui faceva parte a una non meglio specificata \u201cproposta\u201d del giudice ucciso dalla mafia. Sicuramente Falcone dava grande importanza al contrasto economico all\u2019organizzazione criminale mafiosa, ma il provvedimento citato da Maroni \u00e8 solo uno dei tanti che sono andati in quella direzione.\n\nVediamo meglio il d.l. 92/2008. Come spiegano gli esperti , l\u2019articolo 10 di quella legge aveva il fine di risolvere un problema che era sorto da tempo nei tribunali. Stabilisce che \u201cle misure di prevenzione personali e patrimoniali possano essere richieste ed applicate anche disgiuntamente e che le misure patrimoniali possano essere disposte anche in caso di morte del soggetto proposto per la loro applicazione. Nel caso di morte sopraggiunta nel corso del procedimento esso prosegue nei confronti degli eredi\u201d.\n\nIn pratica, prima di questa riforma, spiegano ancora gli esperti di diritto, il sistema fissava una \u201cindissolubile relazione\u201d tra la pericolosit\u00e0 del soggetto e la possibilit\u00e0 di sottoporre a confisca i patrimoni nella sua disponibilit\u00e0, e questo creava notevoli problemi. Se l\u2019imputato moriva o cessava la sua pericolosit\u00e0, insomma, non si poteva pi\u00f9 colpire il suo patrimonio \u2013 ottenuto illecitamente \u2013 perseguendo gli eredi. Maroni ha dunque ragione a rivendicare questo specifico merito.\n\nPer quanto riguarda i beni sequestrati e confiscati alla mafia, si sta facendo riferimento al periodo 2008-2011, l\u2019ultima esperienza di governo di centrodestra dopo il varo del d.l. 92/2008.\n\nIl sequestro (preventivo o conservativo \u00e8 una misura cautelare - pu\u00f2 essere dunque disposta prima della condanna, in corso di giudizio, se ci sono determinati presupposti - che si applica agli oggetti e non alle persone. Consiste nell\u2019intervento dell\u2019autorit\u00e0 giudiziaria che priva temporaneamente il soggetto imputato della possibilit\u00e0 di godere di un bene (mobile o immobile).\n\nLa confisca \u00e8 una misura di sicurezza e viene data al termine di un processo, necessariamente insieme a una sentenza di condanna. Consiste nell\u2019espropriazione del bene da parte dello Stato ed \u00e8 tendenzialmente definitiva.\n\nNel 2009 il numero di beni sequestrati sale a 9.680 \u201cper un valore complessivo di circa 4 miliardi\u201d. Nel 2010 (anno da record) sono stati sequestrati 21.925 beni per un valore di 9,1 miliardi di euro e nel 2011 sono stati sequestrati 16.541 beni per un valore di 6,9 miliardi di euro.\n\nMaroni esagera a sostenere che fu il centrodestra a tradurre in legge \u201cla proposta\u201d di Falcone su come colpire i patrimoni della criminalit\u00e0 organizzata. Di sicuro la legge rivendicata da Maroni \u2013 il d.l. 92/2008 \u2013 \u00e8 stato un importante passo nella direzione indicata dal magistrato assassinato dalla mafia. Ma anche altre norme, come le leggi dell\u201982 e del \u201996, sono state fondamentali nel creare un quadro normativo che colpisse efficacemente i patrimoni delle organizzazioni mafiose.", "lang": "it"}