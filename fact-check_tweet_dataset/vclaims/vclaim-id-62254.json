{"title": "Usare il Mes senza disastri (anzi): il caso spagnolo", "subtitle": "", "author": "pagellapolitica.it", "date": null, "vclaim_id": "vclaim-id-62254", "url": "https://pagellapolitica.it/dichiarazioni/8661/usare-il-mes-senza-disastri-anzi-il-caso-spagnolo", "vclaim": "Dal contesto della sua affermazione non sembra che Letta voglia attribuire al Mes il merito del risultato spagnolo, quanto negare la tesi secondo cui l\u2019utilizzo di questo strumento comporti necessariamente uno stigma. In ogni caso verificare un nesso di causalit\u00e0 di simile portata \u00e8 di fatto impossibile \u2013 i fattori che possono aver contribuito all\u2019andamento dell\u2019economia spagnola dopo la crisi sono potenzialmente moltissimi \u2013 e quindi concentreremo la nostra analisi sui due elementi fattuali presenti nelle parole dell\u2019ex presidente del Consiglio, l\u2019utilizzo del Mes da parte di Madrid e le performance della Spagna negli anni successivi alla crisi.\n\nCome si legge sul sito del Mes, la Spagna ha chiesto l\u2019assistenza del Mes nel luglio 2012 per dare un segnale ai mercati, che avevano iniziato a chiedere interessi sempre pi\u00f9 alti per acquistare titoli del debito spagnolo, e soprattutto per evitare il fallimento di moltissime banche. Il sistema creditizio era infatti andato in crisi a causa dei mutui concessi negli anni passati per acquistare immobili che nel frattempo avevano perso gran parte del loro valore, e che molti mutuatari (i privati che avevano chiesto il mutuo) faticavano a ripagare in seguito alle crisi del 2008 e del 2010-2011.\n\nIl Mes mise allora a disposizione di Madrid 100 miliardi di euro di aiuti, tramite lo strumento dei \u201cPrestiti per la ricapitalizzazione indiretta delle banche\u201d (uno strumento diverso da quello usato per aiutare Grecia, Cipro e Portogallo o dal creato da poco in risposta all\u2019epidemia di Covid-19). Di questi 100 miliardi alla fine ne vennero utilizzati \u201csolo\u201d 41,3, dati in due tranche: una a dicembre 2012 (da 39,5 miliardi circa) e una a febbraio 2013 (da 1,8 miliardi circa). I soldi furono dati al governo spagnolo, e non direttamente alle banche, e in cambio del prestito Madrid accett\u00f2 come condizione di rafforzare e riformare il proprio settore bancario.\n\nLa Spagna \u00e8 uscita dal programma di aiuti a gennaio 2014 e ha cominciato a ripagare il prestito in anticipo rispetto a quanto concordato inizialmente (2022-2027) gi\u00e0 nel luglio 2014. Da allora, secondo l\u2019ultimo report del Mes di novembre 2019, ha restituito, con nove pagamenti volontari anticipati, il 43 per cento circa di quanto ottenuto.\n\nVediamo ora la seconda parte verificabile dell\u2019affermazione di Letta, cio\u00e8 se sia vero che la Spagna \u00e8 uscita dalla crisi meglio dell\u2019Italia. Per questo stabilirlo guarderemo in particolare all\u2019andamento del Pil, dell\u2019occupazione e della disoccupazione nel periodo che va dal 2010 (primo anno della crisi dei debiti sovrani) al 2019, ultimo anno prima che l\u2019epidemia di nuovo coronavirus producesse i suoi effetti (che abbiamo raccontato ad esempio in questa nostra analisi).\n\nGuardiamo per prima cosa al Pil dei due Paesi: se attribuiamo un valore pari a 100 punti al Pil dei vari Stati europei nel 2010, \u00e8 vero che quello spagnolo dopo essere calato fino al 2013 (94,9 punti) sia poi risalito rapidamente. Ha infatti quasi toccato i livelli del 2010 gi\u00e0 nel 2015 (99,9 punti) ed \u00e8 poi cresciuto stabilmente negli anni successivi, fino ai 110,5 punti del 2019.\n\nL\u2019Italia, nello stesso periodo, ha visto il proprio Pil calare meno (il livello minimo \u00e8 il 95,9 del 2013 e 2014) ma risalire molto pi\u00f9 lentamente: si \u00e8 avvicinato ai livelli pre-crisi solo nel 2017 (99,5) e li ha superati nel 2018 (100,3) e nel 2019 si \u00e8 attestato a 100,6 punti.\n\nIn secondo luogo prendiamo in considerazione l\u2019occupazione. Nel 2010 il tasso di occupazione in Spagna era pari al 58,8 per cento, \u00e8 poi calato fino al 54,8 per cento del 2013 e da allora \u00e8 costantemente risalito fino al 63,3 per cento del 2019.\n\nDunque negli anni successivi alla crisi il divario tra Italia e Spagna \u00e8 aumentato, a favore della seconda, che pure \u00e8 stata colpita pi\u00f9 duramente dalla crisi.\n\nPer quanto riguarda poi il tasso di disoccupazione, nel 2010 in Spagna era pari al 19,9 per cento, \u00e8 poi salito fino al 26,1 per cento nel 2013 e quindi ridisceso costantemente fino al 14,1 per cento del 2019.\n\nDunque il tasso di disoccupazione era nel 2019 migliore in Italia che in Spagna, ma se nel 2010 il divario a nostro favore era di 11,5 punti percentuali, nel 2019 si \u00e8 ridotto a circa un terzo (4,1 punti). Inoltre mentre la Spagna nel 2019 ha un dato migliore rispetto a quello del 2010, lo stesso non si pu\u00f2 dire per l\u2019Italia.\n\nL\u2019ex presidente del Consiglio Enrico Letta in un\u2019intervista a La Repubblica del 30 giugno ha sostenuto che la Spagna abbia usato il Mes nel 2012 e che sia uscita dalla crisi meglio dell\u2019Italia.\n\nAl di l\u00e0 del nesso di causa tra queste due cose, non verificabile e probabilmente non sostenuto nemmeno dallo stesso Letta, \u00e8 vero che la Spagna abbia ottenuto \u2013 in cambio di alcune riforme imposte come condizione per il prestito \u2013 circa 40 miliardi di euro dal Mes nel 2012 per rafforzare il proprio sistema bancario, che stava attraversando una grave crisi a cui le finanze spagnole da sole non sembravano in grado di poter rispondere, ed \u00e8 vero che sia uscita dalla crisi meglio dell\u2019Italia.\n\nIl Pil spagnolo \u00e8 infatti tornato ai livelli pre-crisi due anni prima del Pil italiano e nel 2019 aveva raggiunto un rapporto di 110 a 100 col Pil del 2010, mentre il Pil italiano un rapporto di 100,6 a 100. Inoltre l\u2019occupazione in Spagna, gi\u00e0 2 punti superiore a quella italiana nel 2010, negli anni successivi alla crisi \u00e8 cresciuta aumentando il distacco rispetto a quella italiana a 4,3 punti, mentre la disoccupazione in Spagna nello stesso periodo (pur rimanendo pi\u00f9 alta che in Italia) si \u00e8 ridotta pi\u00f9 di quanto non sia successo nel nostro Paese.", "lang": "it"}