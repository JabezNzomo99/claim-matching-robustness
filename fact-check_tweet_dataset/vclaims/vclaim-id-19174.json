{"title": "Il taglio dei parlamentari riduce la rappresentanza? Un confronto europeo", "subtitle": "", "author": "pagellapolitica.it", "date": null, "vclaim_id": "vclaim-id-19174", "url": "https://pagellapolitica.it/dichiarazioni/8368/il-taglio-dei-parlamentari-riduce-la-rappresentanza-un-confronto-europeo", "vclaim": "La riduzione prevista dalla legge, che modifica gli attuali articoli 56 e 57 della Costituzione, \u00e8 di 230 deputati e 115 senatori. La Camera sarebbe quindi composta da 400 deputati e il Senato da 200 senatori, contro \u2013 rispettivamente \u2013 i 630 e 315 attuali.\n\nAbbiamo preso in considerazione il numero di abitanti dei singoli Stati membri dell\u2019Unione europea nel 2018, come riportati da Eurostat (il servizio statistico della Commissione europea), e li abbiamo messi in rapporto al numero di deputati presenti nei 28 Parlamenti.\n\nIl numero di abitanti \u00e8 un indicatore impreciso della rappresentanza, in quanto vengono conteggiati anche gli stranieri residenti che non hanno, di regola, diritto di voto alle elezioni politiche, ma \u00e8 un\u2019imprecisione che riguarda tutti i Paesi e che non influisce in modo decisivo sul risultato.\n\n\u00c8 vero che, con 400 deputati e poco meno di 60,5 milioni di abitanti, l\u2019Italia avrebbe un rapporto deputati/abitanti di 1/151 mila (oggi, con 630 deputati, \u00e8 invece di 1/96 mila). Questo rapporto sarebbe quindi il pi\u00f9 alto dell\u2019Unione europea.\n\nTutti gli altri Stati hanno un rapporto inferiore a quello di 1/100 mila. I Paesi pi\u00f9 piccoli sono quelli dove gli abitanti sono maggiormente rappresentati: a Malta c\u2019\u00e8 un deputato ogni 7 mila abitanti, in Lussemburgo uno ogni 10 mila, a Cipro uno ogni 11 mila.\n\nL\u2019Italia, come avevamo scritto in una nostra precedente analisi, \u00e8 l\u2019unico Paese dell\u2019Unione europea \u2013 insieme alla Romania \u2013 ad avere due camere (Camera e Senato), elette a suffragio universale, che devono approvare in forma identica i testi di legge perch\u00e9 entrino in vigore (il cosiddetto \u201cbicameralismo perfetto\u201d) e che devono entrambe dare il proprio voto di fiducia a un governo perch\u00e9 entri in carica (e basta la sfiducia di solo una delle due camere perch\u00e9 il governo cada).\n\nTra i 28 Paesi Ue, solo 13 hanno infatti due camere, mentre 15 sono unicamerali. Dei 13 con due camere, solo 4 le eleggono entrambe a suffragio universale (Italia, Romania, Repubblica Ceca e Polonia) e di questi solo Italia e Romania si trovano nella situazione sopra descritta.\n\nSi pu\u00f2 poi citare il caso particolare della Spagna, che ha un Senato eletto in gran parte, ma non integralmente, a suffragio universale. Dei 266 senatori, infatti, 208 sono eletti direttamente dal popolo, mentre i restanti 58 sono eletti dai 17 \u201cparlamenti\u201d delle comunit\u00e0 autonome.\n\nCon un\u2019operazione non priva di fondamento, possiamo guardare - invece che al solo numero di deputati, al numero di parlamentari che sono eletti a suffragio universale, votano la fiducia al governo e hanno piena potest\u00e0 legislativa (approvano cio\u00e8 le leggi), in rapporto alla popolazione dei vari Stati della Ue.\n\nSolo in Italia e in Romania, come anticipato, sia i deputati che i senatori hanno queste caratteristiche. Negli altri Paesi i senatori (o i Lords, o altre figure ancora) non rappresentano i cittadini allo stesso modo dei deputati.\n\nCon 600 tra deputati e senatori, l\u2019Italia avrebbe dunque un rapporto di un parlamentare ogni 101 mila abitanti, circa come il Regno Unito (per il quale non ha senso invece prendere in considerazione i membri della , che non sono eletti a suffragio universale e non danno la fiducia al governo) e meno di Germania, Francia e Olanda (che, di nuovo, non hanno un Senato paragonabile al nostro).\n\nLa Romania, anche considerando i senatori, avrebbe un rapporto di un parlamentare ogni 42 mila abitanti e la Spagna, prendendo in considerazione i senatori eletti a suffragio universale, avrebbe un rapporto di un parlamentare ogni 84 mila abitanti.\n\nSe si considera il rapporto tra parlamentari eletti a suffragio universale dal popolo, che devono approvare le leggi e dare la propria fiducia al governo, e abitanti, l\u2019Italia - anche dopo il taglio dei parlamentari - non sarebbe in una posizione anomala nella Ue ma, anzi, si troverebbe in una condizione paragonabile a quella degli altri grandi Paesi europei.", "lang": "it"}