{"title": "Fra 2014 til 2016 \u00f8kte norske b\u00f8nder per \u00e5rsverk sin inntekt med 20 prosent", "subtitle": "I de to neste \u00e5rene, 2017 og 2018, g\u00e5r inntekten ned med 14 500 kroner.", "author": "www.faktisk.no", "date": null, "vclaim_id": "vclaim-id-7109", "url": "https://www.faktisk.no/faktasjekker/jkz/fra-2014-til-2016-okte-norske-bonder-per-arsverk-sin-inntekt-med-20-prosent", "vclaim": "Noen timer f\u00f8r 17. maiflaggene ble heist, ble statens forhandlere og jordbruksn\u00e6ringen enige om \u00e5rets jordbruksoppgj\u00f8r. Men i ukene forut for enigheten var det store sprik i beskrivelsen av den \u00f8konomiske utviklingen for norske b\u00f8nder de siste \u00e5rene.\n\nUnder sp\u00f8rretimen p\u00e5 Stortinget 18. april ble situasjonen beskrevet slik av Geir Pollestad (Sp):\n\nOg Nils Kristian Sandtr\u00f8en (Ap) sa det slik:\n\nStatsminister Erna Solberg beskrev tilsynelatende en annen virkelighet da hun svarte slik:\n\nKan virkelig alle disse beskrivelsene av \u00f8konomien til norske b\u00f8nder stemme? Her skal vi f\u00f8rst og fremst se p\u00e5 f\u00f8rste del av p\u00e5standen fra Erna Solberg.\n\nSteg inntektene til norske b\u00f8nder med 20 prosent fra 2014 til 2016?\n\nOg hadde vanlige l\u00f8nnsmottakere en vekst p\u00e5 4,5 prosent?\n\nFor \u00e5 fylle ut bildet ser vi ogs\u00e5 p\u00e5 noen andre tall som beskriver den \u00f8konomiske utviklingen i landbruket.\n\nI forkant av jordbruksoppgj\u00f8ret utarbeider den s\u00e5kalte Budsjettnemnda for jordbruket grunnlagsdokumentet \u00abTotalkalkylen\u00bb som partene forholder seg til. Budsjettnemnda er et slags jordbrukets Teknisk beregningsutvalg (TBU).\n\nBeregningene er et omforent grunnlag som skal gj\u00f8re at forhandlingene ikke blir en diskusjon om riktig tallgrunnlag.\n\nP\u00e5 sp\u00f8rsm\u00e5l fra Faktisk.no svarer Solbergs r\u00e5dgiver at tallene statsministeren brukte i Stortinget er hentet fra Totalkalkylen.\n\nNedenfor er inntektsutviklingen i landbruket vist som en graf, mens den prosentvise veksten siden foreg\u00e5ende \u00e5r er vist som bl\u00e5 s\u00f8yler.\n\nTil sammenlikning vises l\u00f8nnsutviklingen i alle grupper som rosa s\u00f8yler:\n\nGrafikken viser at n\u00e5r Erna Solberg forholder seg til \u00e5rene 2014 til 2016, viser hun til \u00e5r med god vekst i b\u00f8ndenes inntekter. Hun omtaler veksten som 20 prosent p\u00e5 to \u00e5r. Tallene viser at veksten disse \u00e5rene var p\u00e5 20,8 prosent. Hun har alts\u00e5 rett i sin beskrivelse.\n\nI setningen etter den vi her faktasjekker, sammenlikner Solberg b\u00f8ndenes l\u00f8nnsvekst med l\u00f8nnsveksten til alle l\u00f8nnsmottakere.\n\nHun sier den var p\u00e5 4,5 prosent. Det er omtrent riktig. If\u00f8lge SSBs l\u00f8nnsstatistikk var den p\u00e5 4,2 prosent disse \u00e5rene. If\u00f8lge nasjonalregnskapet var l\u00f8nnsveksten p\u00e5 5,1 prosent.\n\nP\u00e5 samme m\u00e5te har Pollestad ogs\u00e5 rett n\u00e5r han sier at inntektene til b\u00f8ndene stuper. I det minste faller de betydelig i b\u00e5de 2017 og 2018.\n\nVedum er mer presis n\u00e5r han sier at inntektene til b\u00f8nder faller med 14 500 kroner. Det gj\u00f8r de nemlig for \u00e5rene 2017 og 2018, if\u00f8lge Budsjettnemnda.\n\nTallene for 2018 er anslag, basert p\u00e5 blant annet inntektene som ble fastsatt i fjor\u00e5rets jordbruksoppgj\u00f8r, opplyser Lars Johan Rustad ved Norsk institutt for bio\u00f8konomi (NIBIO) til Faktisk.no.\n\nVi ser alts\u00e5 at Solberg har rett, siden hun plukker seg ut \u00e5rene 2015 og 2016, to \u00e5r med god inntektsutvikling for b\u00f8ndene.\n\nPollestad, Vedum og Sandtr\u00f8en har ogs\u00e5 rett, for de velger \u00e5 kun se p\u00e5 \u00e5rene 2017 og 2018. Da var l\u00f8nnsutviklingen i landbruket klart d\u00e5rligere enn i resten av yrkeslivet.\n\nHvis vi ser p\u00e5 det store bildet, har b\u00f8nders inntekter siden 2012 \u00f8kt med 65 100 kroner. Det er en gjennomsnittlig \u00e5rlig vekst p\u00e5 3,7 prosent.\n\nI perioden fra 2012 til 2017 var den gjennomsnittlige l\u00f8nnsveksten for alle grupper p\u00e5 2,6 prosent \u00e5rlig.\n\nSSB m\u00e5ler g\u00e5rdbrukeres inntekter p\u00e5 en annen m\u00e5te. De ser p\u00e5 alle g\u00e5rdbrukere og registrerer hva slags inntekter de har.\n\nTallene viser at norske b\u00f8nder driver med mye annet enn \u00e5 dyrke jorda. I 2016 tjente gjennomsnittsbonden 643 700 kroner. Men bare 190 100 kroner av dette var n\u00e6ringsinntekt fra jordbruk. Resten var annen l\u00f8nnsinntekt, annen n\u00e6ringsinntekt, pensjoner og kapitalinntekter.\n\nGrafen over viser ogs\u00e5 hvordan bruttoinntekten har utviklet seg for alle personer over 17 \u00e5r, som har en inntekt.\n\nDiskusjonen ved inngangen til jordbruksoppgj\u00f8ret viser politikere som plukker kirseb\u00e6r i statistikken. Fordi hun velger \u00e5 se p\u00e5 \u00e5rene 2015 og 2016 har Erna Solberg helt rett i sin beskrivelse av inntektsutviklingen til b\u00f8nder og andre l\u00f8nnsmottakere.\n\nFordi Slagsvold Vedum, Pollestad og Sandtr\u00f8en velger \u00e5 se p\u00e5 de to siste \u00e5rene, har de rett i at inntektene faller.", "lang": "no"}