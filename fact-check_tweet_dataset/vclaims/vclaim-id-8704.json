{"title": "Nei, det hjelper ikke \u00e5 hoste ved akutt hjerteinfarkt", "subtitle": "Et hjerteinfarkt skyldes i de aller fleste tilfeller at en av blod\u00e5rene til hjertet tetter seg. Hosting hjelper ikke p\u00e5 dette.", "author": "www.faktisk.no", "date": null, "vclaim_id": "vclaim-id-8704", "url": "https://www.faktisk.no/faktasjekker/pAr/nei-det-hjelper-ikke-a-hoste-ved-akutt-hjerteinfarkt", "vclaim": "Den siste tiden har et Facebook-innlegg om hjerteinfarkt blitt mye delt. I kjedebrevet med 12 punkter st\u00e5r det hva du b\u00f8r gj\u00f8re hvis du f\u00e5r hjerteinfarkt n\u00e5r du er alene.\n\n\u00abLa oss si at det er 17:25 og du er p\u00e5 vei hjem, etter en usedvanlig hard dag p\u00e5 jobb. Du er virkelig tr\u00f8tt, oppr\u00f8rt og frustrert. Plutselig begynner man \u00e5 oppleve smerte i brystet som begynner \u00e5 str\u00e5le i armen og kjeven opp og inn i hjertet. Du er bare fem kilometer fra n\u00e6rmeste sykehus til hjemmet ditt. Dessverre vet du ikke om du vil klare \u00e5 klare deg s\u00e5 langt\u00bb, starter teksten, som b\u00e6rer preg av \u00e5 ha blitt oversatt fra et annet spr\u00e5k.\n\nS\u00e5 g\u00e5r den ukjente avsenderen over til \u00e5 komme med konkrete r\u00e5d:\n\nKan hosting virkelig hjelpe hvis man f\u00e5r hjerteinfarkt? Det skal vi se p\u00e5 i denne faktasjekken.\n\nEt hjerteinfarkt oppst\u00e5r n\u00e5r blodforsyningen til deler av hjertet blir forstyrret. Det gj\u00f8r at hjertet ikke f\u00e5r nok oksygen, og kan f\u00f8re til at deler av muskulaturen i hjertet d\u00f8r.\n\nIf\u00f8lge Store medisinske leksikon skyldes hjerteinfarkt i de fleste tilfeller at et omr\u00e5de med forkalkning i en blod\u00e5re brister, slik at vev kommer i direkte kontakt med blodet. Dette f\u00f8rer til en blodpropp som tetter en av blod\u00e5rene til hjertet. Hjerteinfarkt behandles ved \u00e5 \u00e5pne den tette blod\u00e5ren.\n\nRisiko for hjerteinfarkt er knyttet til arvelighet og livsstil. B\u00e5de r\u00f8yking, fedme og kosthold spiller en rolle.\n\nDet er mange som har delt innlegget med oppfordringen om \u00e5 hoste hvis man f\u00e5r hjerteinfarkt, b\u00e5de den siste tiden og i flere omganger de siste \u00e5rene. P\u00e5 slutten av innlegget oppfordres folk nemlig til \u00e5 kopiere teksten og dele den p\u00e5 sin egen Facebook-profil.\n\nI 2013 advarte NRK mot \u00e5 f\u00f8lge r\u00e5dene i et lignende Facebook-innlegg:\n\n\u2013 Dette r\u00e5det er feil. Det er viktig \u00e5 rydde opp i slike vrangforestillinger, som jo kan v\u00e6re direkte farlige, uttalte Siv Tonje Solfjeld, kommunikasjonssjef i Norsk Luftambulanse, til NRK.\n\nOgs\u00e5 bloggeren Gunnar Tjomlid, Nettavisen og faktasjekkeren Snopes har omtalt hoster\u00e5det tidligere.\n\nBBC og nyhetsbyr\u00e5et AP omtalte p\u00e5standen i 2003. I artiklene kunne de vise til en polsk forsker som mente at kraftig hoste kunne hjelpe ved tegn p\u00e5 et hjerteinfarkt. Dr. Tadeusz Petelenz fortalte om en studie der 115 pasienter med h\u00f8y risiko for hjerteinfarkt hadde blitt instruert i \u00e5 hoste n\u00e5r de opplevde symptomer, noe som i mange tilfeller hadde stanset symptomene.\n\nPetelenz\u2019 p\u00e5stand ble imidlertid stilt sp\u00f8rsm\u00e5l ved av en professor ved European Society of Cardiology, som lurte p\u00e5 om det var praktisk mulig \u00e5 forvente av pasientene \u00e5 kunne behandle seg selv p\u00e5 denne m\u00e5ten hjemme.\n\nHeller ikke Det britiske hjerteforbundet kunne se at Petelenz\u2019 r\u00e5d hadde god nok dokumentert effekt, og ville ikke anbefale hosting som f\u00f8rstehjelp.\n\nI AP-saken uttalte svenske M\u00e5rten Rosenquist, professor i kardiologi p\u00e5 Karolinska i Stockholm, at heller ikke han kunne se at Petelenz hadde gode nok bevis, og etterlyste flere studier.\n\nI 2006 omtalte ogs\u00e5 The New York Times r\u00e5det om \u00e5 hoste. Avisen fortalte om en studie fra 1998 der hosting kunne v\u00e6re nyttig ved en sjelden tilstand kalt Stokes-Adams syndrom, som kan gi ustabil hjerterytme og besvimelser. Studien er forfattet av dr. Tadeusz Petelenz, og er den samme som er omtalt i sakene fra 2003.\n\nOgs\u00e5 Harvard-utgivelsen Harvard Heart Letter har sett p\u00e5 p\u00e5standen om at hosting er en m\u00e5te \u00e5 overleve hjerteinfarkt p\u00e5 hvis du er alene. I april-nummeret fra i \u00e5r svarer lege og professor ved Harvard, Deepak L. Bhatt, p\u00e5 dette. Han skriver:\n\nBhatt forklarer alts\u00e5 at for de aller fleste hjerteinfarkt vil ikke hosting ha noen effekt, selv om det i teorien kan holde pasienten bevisst noe lenger hvis han eller hun har ustabil hjerterytme.\n\nDa hoster\u00e5det dukket opp p\u00e5 Facebook igjen h\u00f8sten 2018, rykket lege, forsker og forfatter Wasim Zahid ut med en advarsel p\u00e5 Twitter. I en lang tr\u00e5d forklarer hjertespesialisten hvorfor man ikke b\u00f8r fremkalle hoste, men ringe 113 og f\u00f8lge r\u00e5dene fra AMK hvis man f\u00e5r et hjerteinfarkt.\n\nAftenposten har publisert et debattinnlegg med samme budskap fra Zahid, som jobber som overlege ved Drammen sykehus. Der skriver han at \u00abtankerekken bak hoster\u00e5det er at hjernen mister blodforsyning fordi hjerteinfarkt f\u00f8rer til hjertestans. Dette skal angivelig hindres med kraftig hoste som skal bygge opp et h\u00f8yt trykk inni brystkassa og f\u00e5 hjertet til \u00e5 fortsette \u00e5 pumpe\u00bb.\n\nZahid forklarer at et hjerteinfarkt oppst\u00e5r n\u00e5r en hjertekrans\u00e5re plutselig g\u00e5r tett p\u00e5 grunn av en blodpropp.\n\nHans Morten Lossius er generalsekret\u00e6r i Stiftelsen Norsk Luftambulanse og professor i akuttmedisin. Han kjenner godt til p\u00e5standen om at \u00e5 hoste skal hjelpe p\u00e5 hjerteinfarkt:\n\n\u2013 Dette har jeg sett f\u00f8r, og det er bare tull, sier Lossius til Faktisk.no.\n\nHan mener det bare er \u00e9n ting \u00e5 gj\u00f8re hvis man kjenner symptomer p\u00e5 hjerteinfarkt:\n\n\u2013 Ring 113. Ikke tenk p\u00e5 noe annet.\n\nLossius har aldri h\u00f8rt fra medisinsk hold at hosting skal ha noen som helst effekt p\u00e5 hjerteinfarkt eller hjertestans.\n\n\u2013 Det eneste som hjelper er medisinsk f\u00f8rstehjelp og behandling. Derfor er det viktig at folk kjenner til n\u00f8dnummeret, og at de kjenner til hvordan de skal utf\u00f8re enkel f\u00f8rstehjelp p\u00e5 andre.\n\nLossius forteller at det finnes europeiske retningslinjer for f\u00f8rstehjelp ved hjerteinfarkt og hjertestans. Disse utarbeides av European Resuscitation Council (ERC), og oppdateres l\u00f8pende. Disse retningslinjene inneholder ingenting om at pasienten b\u00f8r hoste.\n\n\u2013 Dette forteller at det ikke finnes forskning som underst\u00f8tter at dette har effekt som f\u00f8rstehjelpsmetode, sier Lossius.\n\nHeller ikke det amerikanske hjerteforbundet g\u00e5r god for metoden. I sine retningslinjer fra 2010 skriver de at \u00abcough CPR\u00bb ikke er \u00e5 anbefale som f\u00f8rstehjelp.\n\nOgs\u00e5 R\u00f8de Kors kjenner til r\u00e5det om hoste, og vil p\u00e5 det sterkeste frar\u00e5de det. Sigbj\u00f8rn Ljusnes er leder for Ressursgruppe f\u00f8rstehjelp, og skriver til Faktisk.no at r\u00e5det har florert p\u00e5 internett siden 1999.\n\n\u2013 Som mye annet som finnes p\u00e5 internett er det viktig med god kildekritikk, spesielt med tanke p\u00e5 r\u00e5d om f\u00f8rstehjelp. R\u00f8de Kors vil presisere at denne type r\u00e5d ikke b\u00f8r spres. Hoste vil ha god effekt hvis du setter noe i halsen, men har ingen innvirkning hvis noen skulle v\u00e6re i ferd med \u00e5 f\u00e5 hjertestans, skriver Ljusnes.\n\nHan oppfordrer alle til \u00e5 ringe 113 ved sterke smerter i brystet:\n\n\u2013 Er du alene m\u00e5 du ogs\u00e5 pr\u00f8ve \u00e5 tilkalle hjelp i n\u00e6rheten. Ikke vent \u00e5 se om det g\u00e5r over \u2013 det er bedre \u00e5 konferere med en sykepleier p\u00e5 AMK hvis du lurer p\u00e5 noe.\n\nTypiske symptomer p\u00e5 hjerteinfarkt er if\u00f8lge Landsforeningen for hjerte- og lungesyke:\n\u2022 Typisk oppleves smerten som et trykk, en stramming eller et ubehag i brystet.\n\u2022 Ofte utstr\u00e5ling til \u00e9n eller begge armer, s\u00e6rlig venstre, og til hals og underkjeve, eventuelt til \u00f8vre del av ryggen. Av og til sitter smerten bare ett eller flere av disse stedene \u2013 eller helt \u00f8verst i magen, n\u00e6r midtlinjen.\n\u2022 Smertene er vanligvis sterke, og lindres ikke av hvile, heller ikke ved bruk av nitroglyserin.\n\u2022 Smertene er oftest konstante, men kan av og til komme og g\u00e5.\n\u2022 Hver tredje som gjennomg\u00e5r et hjerteinfarkt har ikke typiske symptomer med brystsmerter.\n\u2022 Utypiske infarktsymptomer er noe vanligere hos kvinner enn menn. Derfor skal ogs\u00e5 anfall med uforklarlig, elendig allmenntilstand tas alvorlig.\n\nOpplever du noen av disse symptomene, skal du ringe straks ringe 113!\n\nDette skal du gj\u00f8re\n\nHvis du tror du har hjerteinfarkt skal du if\u00f8lge hjertespesialist Wasim Zahid:\n\u2022 Holde deg rolig og ringe 113. Fortell hvem du er og hvor du befinner deg. Beskriv symptomene dine s\u00e5 godt du kan.\n\u2022 Sett deg eller legg deg rolig ned og vent til hjelpen kommer.", "lang": "no"}