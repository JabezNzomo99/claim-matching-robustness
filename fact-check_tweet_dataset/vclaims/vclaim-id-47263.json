{"title": "No, la Banca d\u2019Italia non \u00e8 controllata dalle banche private", "subtitle": "", "author": "pagellapolitica.it", "date": null, "vclaim_id": "vclaim-id-47263", "url": "https://pagellapolitica.it/dichiarazioni/8485/no-la-banca-ditalia-non-e-controllata-dalle-banche-private", "vclaim": "Ma \u00e8 davvero cos\u00ec? La Banca d\u2019Italia \u00e8 di propriet\u00e0 delle banche private che dovrebbe controllare? Abbiamo verificato.\n\nCome spiega la Banca d\u2019Italia stessa, l\u2019istituto con sede a Palazzo Koch, a Roma, svolge attivit\u00e0 in quattro aree: la moneta (per esempio concorrendo alle scelte e agli interventi di politica monetaria della Bce e alla produzione di banconote); il sistema finanziario (dalla vigilanza sugli intermediari alla gestione delle crisi delle banche); la ricerca e la statistica (raccogliendo dati ed elaborando studi in materia bancaria e finanziaria); i servizi al pubblico (dalla cura degli incassi e pagamenti per conto dello Stato allo svolgimento di attivit\u00e0 di educazione finanziaria e di tutela dei risparmiatori).\n\nLa critica della leader di Fratelli d\u2019Italia \u00e8 che la Banca d\u2019Italia sia di propriet\u00e0 delle banche private. Questo causerebbe un vero e proprio conflitto d\u2019interessi, in particolare nelle attivit\u00e0 di vigilanza. Anche se il primo dato di fatto \u00e8 vero \u2013 la propriet\u00e0 di Banca d\u2019Italia \u00e8 formalmente in larga parte privata \u2013 la seconda parte, cio\u00e8 l\u2019esistenza del conflitto di interessi, \u00e8 molto pi\u00f9 discutibile: sia perch\u00e9 la vigilanza sulle banche maggiori \u00e8 oggi della Bce, sia perch\u00e9 ci sono vari meccanismi per garantire l\u2019autonomia dell\u2019operato di Bankitalia. Vediamo le cose pi\u00f9 nel dettaglio.\n\nPer prima cosa: la Banca d\u2019Italia non \u00e8 un istituto privato. L\u2019articolo 1 dello Statuto della banca centrale italiana stabilisce che \u00abla Banca d\u2019Italia \u00e8 istituto di diritto pubblico\u00bb (comma 1) e che \u00abnell\u2019esercizio delle proprie funzioni e nella gestione delle proprie finanze, la Banca d\u2019Italia e i componenti dei suoi organi operano con autonomia e indipendenza nel rispetto del principio di trasparenza, e non possono sollecitare o accettare istruzioni da altri soggetti pubblici e privati\u00bb (comma 2).\n\nQuesta indicazione \u00e8 in linea con il principio di indipendenza che devono rispettare tutte le banche del Sistema europeo di banche centrali (Sebc), che \u00e8 composto dalla Banca centrale europea e dalle banche centrali nazionali degli Stati membri dell\u2019Ue (tra cui dunque anche la Banca d\u2019Italia).\n\nPer esempio, a fine 2019 Intesa San Paolo e Unicredit possedevano insieme 104.750 quote (quasi il 35 per cento sul totale), mentre Inps e Inail ne avevano entrambe \u201csolo\u201d 9 mila (che sommate tra loro fanno il 6 per cento sul totale).\n\nCome ha spiegato in un approfondimento del 2014 la stessa Banca d\u2019Italia, questo modello \u2013 istituto di diritto pubblico, con capitale per lo pi\u00f9 in mano ai privati \u2013 non \u00e8 dissimile da quello presente in altre economie avanzate del mondo, come Giappone e Stati Uniti. In entrambi i Paesi, infatti, all\u2019interno delle banche centrali c\u2019\u00e8 una presenza di propriet\u00e0 private, elemento che non mette in discussione il loro carattere pubblico.\n\nRicapitolando: \u00e8 vero che quasi tutto il capitale della Banca d\u2019Italia \u00e8 in mano a banche private, ma questo basta per dire che l\u2019istituto \u00e8 controllato dalle banche private? La risposta in breve \u00e8 no, almeno per due motivi che riguardano il ruolo limitato degli istituti privati nelle decisioni della Banca d\u2019Italia. Analizziamo questi due elementi nel dettaglio.\n\nCome chiarisce sempre lo Statuto, per il perseguimento delle finalit\u00e0 istituzionali l\u2019Assemblea dei partecipanti \u00abnon ha alcuna ingerenza nell\u2019esercizio delle funzioni pubbliche\u00bb, della Banca d\u2019Italia e del suo governatore, che siede nel Consiglio superiore ma che \u2013 come vedremo meglio pi\u00f9 avanti \u2013 non \u00e8 nominato da chi rappresenta le banche private.\n\nCi sono poi dei limiti per la partecipazione alle quote di capitale della Banca d\u2019Italia. Solo le societ\u00e0 che hanno sede e amministrazione in Italia possono infatti acquistare le quote, senza superare pi\u00f9 del 3 per cento del totale, come ha stabilito la legge n. 5 del 29 gennaio 2014. Chi supera questo limite (e come abbiamo visto in precedenza ci sono alcune banche private in questa condizione) non ha vantaggi n\u00e9 sui dividendi delle quote in eccedenza, che vengono trasferite alle riserve statutarie della Banca d\u2019Italia, n\u00e9 in termini di rappresentanza.\n\nRicapitolando: le banche private hanno un ruolo ridotto, mentre la figura del governatore resta quella pi\u00f9 importante. Ed \u00e8 questo il secondo motivo per cui l\u2019influenza delle banche su chi dovrebbe controllarle \u00e8 in realt\u00e0 limitata.\n\nLa nomina del governatore della Banca d\u2019Italia \u00e8 politica. Come spiega l\u2019articolo 18 dello Statuto, \u00abla nomina del Governatore, il rinnovo del suo mandato e la revoca [...] sono disposti con decreto del Presidente della Repubblica, su proposta del Presidente del Consiglio dei ministri, previa deliberazione del Consiglio dei ministri, sentito il parere del Consiglio superiore\u00bb.\n\nSulla nomina di questo ruolo \u2013 ad oggi ricoperta da Ignazio Visco \u2013 le banche private possono esprimere solo un parere non vincolante. La scelta di chi \u00e8 indicato come governatore \u00e8 quindi pubblica e, tra le altre cose, determina chi sar\u00e0 il rappresentante della banca centrale italiana nel Consiglio direttivo della Banca centrale europea (Bce), ossia il principale organo decisionale della Bce.\n\nQuesto \u00e8 un fattore centrale del dibattito in cui si inserisce la dichiarazione di Meloni perch\u00e9 proprio l\u2019Unione europea ha un ruolo fondamentale nel far s\u00ec che l\u2019ingerenza delle banche private sull\u2019attivit\u00e0 delle banche centrali dei Paesi membri sia la pi\u00f9 limitata possibile. Con la nascita dell\u2019Eurozona, le competenze degli istituti privati in tema di supervisione e controllo in tema di controllo delle banche stesse sono state ridotte di molto, in favore della Bce stessa.\n\nLa Banca d\u2019Italia, per esempio, deve esercitare i propri poteri di vigilanza sul sistema bancario italiano nei limiti e secondo le modalit\u00e0 previste dal Meccanismo di vigilanza unico (Mvu), che \u00e8 stato introdotto nel 2014. Il Mvu \u00e8 uno dei pilastri dell\u2019Unione bancaria dell\u2019Ue e stabilisce che la Bce \u00abeserciti la vigilanza diretta su 119 banche significative dei paesi partecipanti, che detengono quasi l\u201982 per cento degli attivi bancari nell\u2019area dell\u2019euro\u00bb. Le pi\u00f9 grandi banche italiane \u2013 quelle che detengono anche pi\u00f9 quote del capitale della Banca d\u2019Italia, come abbiamo visto prima \u2013 sono dunque vigilate direttamente dalla Bce.\n\nTra le principali finalit\u00e0 del Mvu, ci sono anche la salvaguardia della sicurezza e della solidit\u00e0 del sistema bancario europeo e lo sviluppo di una vigilanza coerente.\n\nLa leader di Fratelli d\u2019Italia Giorgia Meloni ha criticato l\u2019attuale organizzazione della Banca d\u2019Italia, chiedendosi \u00abcome pu\u00f2 vigilare sulle banche un ente che \u00e8 di propriet\u00e0 delle stesse banche\u00bb.\n\nAbbiamo verificato e al netto di alcune precisazioni l\u2019affermazione di Meloni \u00e8 fuorviante.\n\nDa un lato, \u00e8 vero che le banche private possiedono quasi tutte le quote di capitale della Banca d\u2019Italia, ma l\u2019istituto di Palazzo Koch resta un istituto di diritto pubblico, a cui va aggiunto il fatto che la rappresentanza privata ha un ruolo limitato sia nel perseguimento delle finalit\u00e0 istituzionali della Banca d\u2019Italia sia nella nomina del governatore, che \u00e8 pubblica ed \u00e8 la pi\u00f9 importante.\n\nDunque, se da un punto di vista politico \u00e8 lecito criticare come funziona il sistema di vigilanza bancario nel nostro Paese \u2013 visti anche i recenti salvataggi di istituti privati da parte dello Stato \u2013 non \u00e8 comunque corretto farlo partendo dalla premessa che la Banca d\u2019Italia sia di propriet\u00e0 privata, un\u2019affermazione formalmente giusta ma che va contestualizzata. In conclusione, Meloni si merita un \u201cN\u00ec\u201d.", "lang": "it"}