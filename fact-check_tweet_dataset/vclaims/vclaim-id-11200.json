{"title": "Pi\u00f9 turisti stranieri a Bolzano che in tutto il Sud?", "subtitle": "", "author": "pagellapolitica.it", "date": null, "vclaim_id": "vclaim-id-11200", "url": "https://pagellapolitica.it/dichiarazioni/7253/piu-turisti-stranieri-a-bolzano-che-in-tutto-il-sud", "vclaim": "Agli Stati generali del Turismo - una consultazione pubblica degli operatori del settore che si \u00e8 tenuta a Pietrarsa (Napoli) il 7-9 aprile scorsi - Matteo Renzi ha citato qualche cifra sul turismo in Italia. Secondo il Premier, l\u2019intero Mezzogiorno avrebbe meno turisti stranieri della sola provincia di Bolzano.\n\nSarebbe in effetti un dato clamoroso: stando solo alla mera estensione territoriale, la Provincia autonoma di Bolzano si estende per 7.398,4 chilometri quadrati, ossia il 2,4% della superficie nazionale, mentre l\u2019intero Mezzogiorno*, con 123.732 chilometri quadrati, \u00e8 oltre un terzo del Paese (il 40,9%).\n\nAlcune piccole precisazioni: Renzi aggiunge, nel seguito della sua dichiarazione, che anche il dato del 14-15% si riferisce agli stranieri, e quando ripete la seconda volta la comparazione tra Bolzano e il Sud dice \u201clo stesso numero di turisti stranieri\u201d e non che Bolzano ne abbia di pi\u00f9.\n\nL\u2019indicatore che, in prima approssimazione, d\u00e0 le dimensioni del turismo in una data zona geografica \u00e8 quello del \u201cmovimento dei clienti negli esercizi ricettivi\u201d, che l\u2019Istat raccoglie con scadenza trimestrale. L\u2019ente nazionale di statistica ha rilasciato i numeri pi\u00f9 recenti sul tema l\u20198 aprile 2016, riferiti al IV trimestre dell\u2019anno scorso. Nel testo integrale del comunicato sono registrati i dati a livello nazionale e anche sul database Istat i dati disaggregati per regione si fermano al 2014. Di conseguenza, ci baseremo sui numeri del 2014 per verificare se Renzi ha ragione, almeno in prima approssimazione.\n\nPer quanto riguarda le percentuali nazionali (non riportate nel grafico sopra per motivi di scala), nel 2014 ci sono stati 51,6 milioni di arrivi di turisti stranieri e 186,7 milioni di presenze: la provincia di Bolzano ha contribuito quindi rispettivamente per il 7,8% (arrivi) e il 10,5% (presenze) al bilancio nazionale, mentre il Mezzogiorno per il 12,2 e il 13,8 per cento (quest\u2019ultimo dato \u00e8 molto vicino al 14% citato da Renzi).\n\nNonostante possa stupire che la provincia autonoma di Bolzano riceva pi\u00f9 turisti stranieri di ogni singola regione del Mezzogiorno - la seconda in questa particolare classifica \u00e8 la Campania, che ha pi\u00f9 o meno met\u00e0 degli arrivi e delle presenze - e che la stessa provincia altoatesina superi di gran lunga la somma delle regioni meridionali continentali (senza tener conto cio\u00e8 di Sicilia e Sardegna), Renzi parla di una classifica che non corrisponde alla realt\u00e0. Ha per\u00f2 ragione sul fatto che il Mezzogiorno conti per circa il 14% dei turisti stranieri a livello nazionale (mentre Bolzano ha il 7,8% degli arrivi e il 10,5% delle presenze). \u201cN\u00ec\u201d per il Presidente del Consiglio.", "lang": "it"}