{"title": "Nie, nie by\u0142o materia\u0142u TVP Info o wyp\u0119dzaniu koronawirusa z klas przed 1 wrze\u015bnia", "subtitle": "W sieci popularna jest grafika przedstawiaj\u0105ca ksi\u0119dza w klasie z kropid\u0142em w r\u0119ku z podpisem \u201eksi\u0119\u017ca wyp\u0119dzaj\u0105 koronawirusa ze szk\u00f3\u0142\u201d. To fotomonta\u017c. W rzeczywisto\u015bci ten duchowny na zdj\u0119ciu \u015bwi\u0119ci\u0142 wind\u0119 w Brzesku 2015 r. Zosta\u0142 doklejony do prze\u015bmiewczej grafiki przypominaj\u0105cej relacj\u0119 TVP Info z przygotowa\u0144 do rozpocz\u0119cia roku szkolnego w czasie epidemii koronawirusa.", "author": "sprawdzam.afp.com", "date": "2020-08-31T15:38:54+02:00", "vclaim_id": "vclaim-id-70069", "url": "https://sprawdzam.afp.com/nie-nie-bylo-materialu-tvp-info-o-wypedzaniu-koronawirusa-z-klas-przed-1-wrzesnia", "vclaim": "Nie, nie by\u0142o materia\u0142u TVP Info o wyp\u0119dzaniu koronawirusa z klas przed 1 wrze\u015bnia\n\nW sieci popularna jest grafika przedstawiaj\u0105ca ksi\u0119dza w klasie z kropid\u0142em w r\u0119ku z podpisem \u201eksi\u0119\u017ca wyp\u0119dzaj\u0105 koronawirusa ze szk\u00f3\u0142\u201d. To fotomonta\u017c. W rzeczywisto\u015bci duchowny na zdj\u0119ciu \u015bwi\u0119ci\u0142 wind\u0119 w Brzesku w 2015 r. Zosta\u0142 doklejony do prze\u015bmiewczej grafiki przypominaj\u0105cej relacj\u0119 TVP Info z przygotowa\u0144 do rozpocz\u0119cia roku szkolnego w czasie epidemii koronawirusa.\n\nPost z ksi\u0119dzem pojawi\u0142 si\u0119 na Facebooku 26 sierpnia.\n\nPo lewej stronie widzimy reportk\u0119 telewizji TVP Info, a po prawej, ksi\u0119dza z kropid\u0142em w r\u0119ku \u015bwi\u0119c\u0105cego pust\u0105 klas\u0119. Na dole grafiki czytamy: \u201eksi\u0119\u017ca wyp\u0119dzaj\u0105 koronawirusa ze szk\u00f3\u0142\u201d.\n\nGrafik\u0119 na Facebooku zamie\u015bci\u0142a m.in. Dorota Zawadzka, prowadz\u0105ca w TVN w latach 2006-2008 program \u201eSuperniania\u201d. Jej fanpejd\u017c ma ok. 150 tys. obserwuj\u0105cych. \u201eDzie\u0144 dobry. Porankami czu\u0107 jesie\u0144. W sumie lubi\u0119 ? Za kilka dni dzieci ruszaj\u0105 do szk\u00f3\u0142. Macie niepok\u00f3j? Niepotrzebnie\u201d - napisa\u0142a. Post polubi\u0142o 223 u\u017cytkownik\u00f3w. Dwa dni p\u00f3\u017aniej przyzna\u0142a, \u017ce grafika to \u201emem/fake\". Jej edycj\u0119 polubi\u0142o zaledwie dw\u00f3ch internaut\u00f3w. Wida\u0107 to w zak\u0142adce \u201ePoka\u017c historie edycji\u201d posta.\n\nGrafik\u0119 udost\u0119pni\u0142o wiele znanych os\u00f3b m.in. pose\u0142 do Parlamentu europejskiego Robert Biedro\u0144, kandydat Lewicy na prezydenta Polski (tu). Jego post mia\u0142 2 tys. komentarzy i 2,5 tys. udost\u0119pnie\u0144.\n\nW sumie grafika w ci\u0105gu kilku dni mog\u0142a dotrze\u0107 do 85,5 tys u\u017cytkownik\u00f3w Facebooka. Komentarze \u015bwiadcz\u0105, i\u017c wielu z nich uwierzy\u0142o, \u017ce TVP Info nada\u0142o taki materia\u0142 z okazji rozpocz\u0119cia roku szkolnego.\n\n- Ciemnota i zabobon... inaczej nie potrafi\u0119 skomentowa\u0107 - doda\u0142 w dyskusji u\u017cytkownik.\n\n- I to sie dzieje naprawde... ciekawe jaka jest stawka za takie wyp\u0119dzenie - napisa\u0142 kto\u015b inny.\n\nGrafika wcze\u015bniej pojawi\u0142a si\u0119 na stronie Demotywatory.pl i na Wykopie.pl, i na wielu humorystycznych stronach (Wiocha.pl) , ale i na nich niekt\u00f3rzy u\u017cytkownicy mieli w\u0105tpliwo\u015bci co do jej prze\u015bmiewczego charakteru. By\u0142a popularna na Twitterze (tu i tu).\n\nOdnale\u017ali\u015bmy zdj\u0119cie przy u\u017cyciu odwrotnego wyszukiwania za pomoc\u0105 popularnych wyszukiwarek (Google Images i Yandex). Zdj\u0119cie klasy - ale pustej, pojawi\u0142o si\u0119 24 sierpnia na stronie TVP Info w materiale o przygotowaniach do rozpocz\u0119cia roku szkolnego. Tego dnia minister edukacji Dariusz Piontkowski wizytowa\u0142 dwie szko\u0142y na Podlasiu. By\u0142y to II LO w Bia\u0142ymstoku i szko\u0142a podstawowa w P\u0142once Ko\u015bcielnej w gminie \u0141apy. Wynika to z komunikatu ministerstwa a tak\u017ce licznych relacji medialnych (tu i tu i tu) i konta ministerstwa na Twitterze.\n\nSylwetk\u0119 ksi\u0119dza natomiast znale\u017ali\u015bmy na zdj\u0119ciu opublikowanym na stronie Urz\u0119du Miejskiego w Brzesku (woj. ma\u0142opolskie) na Facebooku 22 stycznia 2015 roku.\n\nUrz\u0105d zamie\u015bci\u0142 je z okazji oddania do u\u017cytku nowoczesnej windy. Po lewej, zdj\u0119cie oryginalne, z kt\u00f3rego wyci\u0119to posta\u0107 ksi\u0119dza, a po prawej, grafika do kt\u00f3rej zosta\u0142 on doklejony. W czerwonym k\u00f3\u0142eczku zaznaczyli\u015bmy identyczn\u0105 posta\u0107 ksi\u0119dza.\n\nJe\u015bli przyjrzymy si\u0119 dok\u0142adnie to zobaczymy r\u00f3wnie\u017c, \u017ce kropid\u0142o metalowe, kt\u00f3re figuruje na zdj\u0119ciu oryginalnym z 2015 r. zast\u0105piono w fotoszopie tradycyjn\u0105 miote\u0142k\u0105 do \u015bwi\u0119cenia. Autorzy przer\u00f3bki pozostawili te\u017c statyw do mikrofonu, za\u015b sam mikrofon usun\u0119li. Kontur sutanny jest do\u015b\u0107 niestarannie wyci\u0119ty.\n\nPublikujemy wi\u0119cej zdj\u0119\u0107 z Facebooka tego samego wydarzenia z kt\u00f3rego pochodzi \u201edoklejony ksi\u0105dz\u201d.\n\nOdnajdujemy w grafice szereg innych niesp\u00f3jno\u015bci. W g\u00f3rnym lewym rogu pojawia si\u0119 napis \u201eWarszawa na \u017cywo\u201d a w dolnym napis \u201eRaport z Bia\u0142orusi\u201d. Z depeszy PAP-u wiadomo, \u017ce minister spotka\u0142 si\u0119 z mediami podczas briefingu prasowego pod szko\u0142\u0105 podstawow\u0105 w P\u0142once Ko\u015bcielnej. Je\u015bli rzeczywi\u015bcie mia\u0142a to by\u0107 relacja z wizyty ministra w szko\u0142ach na Podlasiu, korespondentka TVP Info nie pojawi\u0142aby si\u0119 na ekranie z napisem \u201eWarszawa na \u017cywo\u201d ale z napisem \u201eP\u0142onka Ko\u015bcielna na \u017cywo\u201d gdzie by\u0142 briefing. Nie pojawi\u0142by si\u0119 te\u017c napis \u201eRaport z Bia\u0142orusi\u201d zupe\u0142nie nie pasuj\u0105cy do tematu edukacji i koronwirusa. Po lewej, w kadrze pojawia si\u0119 godzina 16:00, a po prawej godzina 13:42. Wszystko to wskazuje na to, \u017ce nie s\u0105 to zrzuty ekranu z prawdziwego materia\u0142u TVP Info z tego dnia lecz zrzuty z r\u00f3\u017cnych materia\u0142\u00f3w.\n\nUstalili\u015bmy, \u017ce zdj\u0119cie klasy stanowi\u0105ce baz\u0119 fotomonta\u017cu nie pochodzi z \u017cadnej z dw\u00f3ch szk\u00f3\u0142 jakie 24 sierpnia minister odwiedzi\u0142 podczas wizytacji na Podlasiu. Obie szko\u0142y poinformowa\u0142y AFP, \u017ce zdj\u0119cie nie przedstawia \u017cadnej z klas tych plac\u00f3wek.", "lang": "pl"}