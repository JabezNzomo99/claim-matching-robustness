{"title": "Il 10% dei fondi del Rdc va agli stranieri?", "subtitle": "", "author": "pagellapolitica.it", "date": null, "vclaim_id": "vclaim-id-26737", "url": "https://pagellapolitica.it/dichiarazioni/8424/il-10-dei-fondi-del-rdc-va-agli-stranieri", "vclaim": "La possibilit\u00e0 di concedere il reddito di cittadinanza ai cittadini stranieri \u00e8 stata a lungo negata da alcune forze politiche, in particolare dallo stesso M5s. Prima dell\u2019introduzione del Rdc infatti, lo stesso leader del Movimento Luigi Di Maio aveva dichiarato in diverse occasioni che solo i cittadini italiani avrebbero potuto godere della nuova misura economica.\n\nIn realt\u00e0, come abbiamo verificato in passato, l\u2019esclusione completa sarebbe stata con ogni probabilit\u00e0 contraria ai principi fondamentali del diritto dell\u2019Unione Europea (che prevedono il divieto di discriminazione in base alla nazionalit\u00e0) e a una consolidata giurisprudenza costituzionale.\n\nMa a luglio 2019 l\u2019esame delle domande presentate da cittadini extracomunitari dopo aprile del 2019 \u00e8 stato sospeso a causa delle nuove condizioni imposte dalla legge di conversione (art. 2 co. 1 bis) del decreto che ha introdotto il Rdc. Infatti, i cittadini extracomunitari residenti nel nostro Paese che desiderano presentare domanda per il Rdc sono ora tenuti a presentare una certificazione che attesti il loro stato patrimoniale nel Paese di origine. Sono esentati da questa disposizione i rifugiati politici e coloro che provengono da Stati \u00abnei quali \u00e8 oggettivamente impossibile acquisire le certificazioni\u00bb.\n\nL\u2019elenco di questi Stati doveva essere definito da un decreto, che in teoria sarebbe dovuto essere adottato entro il 30 giugno, ma che non ha invece mai visto la luce. Dunque per gli extracomunitari residenti in Italia l\u2019esame delle domande \u00e8 di fatto fermo a quelle presentate a marzo (data di entrata in vigore del Rdc), prima che scattasse la sospensione da aprile incluso in avanti.\n\nIn primo luogo bisogna considerare che il reddito di cittadinanza pu\u00f2 essere accordato solo agli stranieri residenti in Italia da almeno dieci anni, di cui gli ultimi due in modo continuativo. Secondo l\u2019archivio Istat, gli stranieri residenti in Italia nel 2009 (cio\u00e8 quelli che nel 2019 sarebbero in possesso del requisito dei dieci anni minimi di residenza) erano 3.891.295. Anche ammettendo che tutti quei 3,8 milioni di stranieri siano rimasti in Italia da allora, rappresenterebbero il 6,4 per cento del totale della popolazione: una percentuale anche inferiore a quella citata dalla deputata.\n\nMa in secondo luogo, ed \u00e8 questa l\u2019obiezione pi\u00f9 sostanziale al ragionamento della deputata di centrodestra, il Rdc non \u00e8 destinato all\u2019intera popolazione ma a quella che vive in condizione di povert\u00e0. All\u2019interno di questo insieme, gli stranieri sono molto pi\u00f9 dell\u20198,7 (o del 6,4) per cento. Su questo aspetto torneremo pi\u00f9 avanti.\n\nSecondo il report trimestrale dell\u2019Inps aggiornato a settembre 2019, il denaro totale erogato per reddito e pensione di cittadinanza \u00e8 stato di poco superiore a 460 milioni di euro: 415 milioni sono andati ai cittadini italiani, 15,9 milioni ai cittadini europei, 24,5 milioni ai cittadini extracomunitari in possesso di permesso di soggiorno Ue e 5,8 milioni ai familiari di cittadini europei ed extracomunitari.\n\nIn base al pi\u00f9 recente report dell\u2019Inps, risulta che nel 90 per cento dei casi il Rdc \u00e8 erogato a cittadini italiani, nel 6 per cento a cittadini extracomunitari in possesso di un permesso di soggiorno, nel 3 per cento a cittadini europei e nell\u20191 per cento a familiari dei casi precedenti. Dunque il 10 per cento di chi riceve il Rdc \u00e8 composto da stranieri.\n\nInoltre, in base ai numeri che abbiamo visto sulle risorse effettivamente utilizzate per erogare questa misura, \u00e8 vero che circa il 10 per cento dei soldi spesi dallo Stato (46,2 milioni su 460 milioni) sia destinato agli stranieri. Questo nonostante gli importi medi mensili del Rdc per gli stranieri siano leggermente pi\u00f9 bassi rispetto a quelli per i cittadini italiani.\n\nDunque, con questa interpretazione, l\u2019affermazione di Bergamini sul 10 per cento \u00e8 corretta. Scorretto, tuttavia, sostenere che il Rdc sia finanziato con \u201cle tasse pagate dagli italiani\u201d. \u00c8 infatti finanziato dalle tasse di tutti i contribuenti che pagano le tasse in Italia, italiani e stranieri.\n\nSecondo il report Istat sulla povert\u00e0 pubblicato a giugno 2019, le famiglie in povert\u00e0 assoluta sono composte nel 68,9 per cento dei casi da famiglie di soli italiani (1 milione e 250mila) e per il restante 31,1 per cento da famiglie con stranieri (567 mila).\n\n\u00c8 quindi vero che i cittadini stranieri ricevono il 10 per cento del denaro erogato (non stanziato) per il reddito di cittadinanza, ma \u00e8 anche vero che rappresentano una percentuale nettamente pi\u00f9 alta tra le persone che vivono in condizione di povert\u00e0 assoluta in Italia, che sono teoricamente i destinatari del Rdc.\n\nIl dato relativo al 10 per cento \u00e8 corretto se riferito alle risorse spese, non ai fondi stanziati. Ma al di l\u00e0 di questa, che \u00e8 una semplice imprecisione, \u00e8 sostanzialmente scorretto suggerire che gli stranieri ricevano pi\u00f9 benefici di quelli che gli spetterebbero: se guardiamo ai dati sulla povert\u00e0, risulta anzi il contrario, dato che gli stranieri sono circa un terzo delle famiglie in povert\u00e0 residenti in Italia.\n\nInfine \u00e8 sbagliato sostenere che il Rdc sia finanziato dalle tasse degli italiani: \u00e8 invece finanziato dalle tasse tanto degli italiani quanto degli stranieri che le pagano in Italia. Tutto considerato, la deputata di Forza Italia si merita un \u201cN\u00ec\u201d.", "lang": "it"}