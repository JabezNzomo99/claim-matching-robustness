{"title": "Ile jest samob\u00f3jstw w\u015br\u00f3d m\u0142odzie\u017cy ze \u015brodowiska LGBT+ w Polsce?", "subtitle": "Ile jest samob\u00f3jstw w\u015br\u00f3d m\u0142odzie\u017cy ze \u015brodowiska LGBT w Polsce? Odpowied\u017a znajdziecie w naszej analizie wypowiedzi Roberta Biedronia.", "author": "demagog.org.pl", "date": null, "vclaim_id": "vclaim-id-52474", "url": "https://demagog.org.pl/wypowiedzi/ile-jest-samobojstw-wsrod-mlodziezy-ze-srodowiska-lgbt-w-polsce/", "vclaim": "Ile jest samob\u00f3jstw w\u015br\u00f3d m\u0142odzie\u017cy ze \u015brodowiska LGBT+ w Polsce?\n\nWypowied\u017a Roberta Biedronia oceniamy jako nieweryfikowaln\u0105, poniewa\u017c nie s\u0105 dost\u0119pne \u017cadne zbiorcze informacje na temat wska\u017anika samob\u00f3jstw w\u015br\u00f3d dzieci i m\u0142odzie\u017cy identyfikuj\u0105cej si\u0119 jako LGBT+, kt\u00f3re obejmowa\u0142yby zar\u00f3wno Polsk\u0119, jak i ca\u0142\u0105 Europ\u0119.\n\nW czasie porannej rozmowy przeprowadzonej przez portal Gazeta.pl Robert Biedro\u0144 wyrazi\u0142 swoje zdanie na temat prawid\u0142owego post\u0119powania wobec os\u00f3b deklaruj\u0105cych przynale\u017cno\u015b\u0107 do spo\u0142eczno\u015bci LGBT+. Poda\u0142 jednocze\u015bnie, \u017ce Polska, bior\u0105c pod uwag\u0119 pozosta\u0142e kraje Europy, cechuje si\u0119 jednym z najwy\u017cszych wska\u017anik\u00f3w samob\u00f3jstw pope\u0142nianych w\u015br\u00f3d dzieci i m\u0142odzie\u017cy identyfikuj\u0105cych si\u0119 z t\u0105 grup\u0105.\n\nW 2017 roku Kampania Przeciw Homofobii wraz ze stowarzyszeniem Lambda i Fundacj\u0105 Trans-fuzja opublikowa\u0142a raport dotycz\u0105cy sytuacji os\u00f3b LGBTA w spo\u0142ecze\u0144stwie. W\u015br\u00f3d badanych kwestii pojawi\u0142 si\u0119 temat samob\u00f3jstw. Uczestnikom zadano pytanie, czy w ci\u0105gu ostatnich miesi\u0119cy mieli my\u015bli samob\u00f3jcze. Twierdz\u0105co odpowiedzia\u0142o 44,2 proc. ankietowanych. W\u015br\u00f3d nich 5,6 proc. my\u015bli samob\u00f3jcze miewa\u0142o bardzo cz\u0119sto, 13,4 proc. \u2013 cz\u0119sto, a 25,2 proc. \u2013 rzadko. Badanie pokaza\u0142o r\u00f3wnie\u017c, \u017ce problem w wi\u0119kszym stopniu dotyka kobiet (52,9 proc.) ni\u017c m\u0119\u017cczyzn (36,5 proc.).\n\nMy\u015bli samob\u00f3jcze w\u015br\u00f3d os\u00f3b LGBTA poni\u017cej 18. roku \u017cycia zadeklarowa\u0142o 69,4 proc. badanych. Prawie 12 proc. stwierdzi\u0142o, \u017ce miewa takie my\u015bli cz\u0119sto. Z kolei dokument UNSECO zatytu\u0142owany \u201eOut in the open\u201d dane na temat my\u015bli samob\u00f3jczych w\u015br\u00f3d m\u0142odych ludzi odnosi tylko do wybranych kraj\u00f3w. Zaprezentowane w publikacji statystyki pokazuj\u0105, \u017ce m\u0142odzie\u017c LGBT+ z Belgii, Polski, Stan\u00f3w Zjednoczonych oraz Holandii miewa my\u015bli samob\u00f3jcze od dw\u00f3ch do ponad pi\u0119ciu razy cz\u0119\u015bciej ni\u017c ich heteroseksualni r\u00f3wie\u015bnicy. W Tajlandii natomiast 6,7 proc. uczni\u00f3w LGBT+, kt\u00f3rym dokuczano lub zn\u0119cano si\u0119 nad nimi, podj\u0119\u0142o pr\u00f3b\u0119 samob\u00f3jcz\u0105 w ci\u0105gu ostatniego roku.\n\nPowy\u017csze informacje dotycz\u0105 jednak wy\u0142\u0105cznie kilku kraj\u00f3w, a tak\u017ce nie dotykaj\u0105 sedna kwestii, poniewa\u017c m\u00f3wi\u0105 tylko o my\u015blach lub pr\u00f3bach samob\u00f3jczych, a nie o liczbie pope\u0142nionych samob\u00f3jstw. Statystyk, kt\u00f3re odnosi\u0142yby si\u0119 do wszystkich kraj\u00f3w Europy, nie ma. Nie jeste\u015bmy zatem w stanie stwierdzi\u0107, czy wypowied\u017a Roberta Biedronia jest prawdziwa, dlatego oceniamy j\u0105 jako nieweryfikowaln\u0105.", "lang": "pl"}