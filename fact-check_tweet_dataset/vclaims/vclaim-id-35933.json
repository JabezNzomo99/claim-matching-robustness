{"title": "Con Pd-M5s l\u2019Italia ha gi\u00e0 300 milioni in pi\u00f9 \u201cin tasca\u201d?", "subtitle": "", "author": "pagellapolitica.it", "date": null, "vclaim_id": "vclaim-id-35933", "url": "https://pagellapolitica.it/dichiarazioni/8372/con-pd-m5s-litalia-ha-gia-300-milioni-in-piu-in-tasca", "vclaim": "Ma \u00e8 davvero cos\u00ec? Abbiamo verificato e il ragionamento di Zingaretti, seppur citando dati corretti, ha qualche problema.\n\nIl 29 agosto 2019 \u2013 giorno della dichiarazione di Zingaretti \u2013 il Dipartimento del Tesoro ha comunicato sul suo sito i risultati di tre aste per altrettante tipologie di titoli a medio-lungo termine: i Buoni del tesoro poliennali (Btp) con scadenza a 10 e 5 anni e i Certificati di Credito del Tesoro indicizzati all\u2019Euribor (CCTeu).\n\nUn rendimento dello 0,96 per cento \u2013 che ricordiamo, \u00e8 calcolato su base annuale \u2013 su 4 miliardi di euro significa che lo Stato nei prossimi 10 anni arriver\u00e0 a pagare 380 milioni e 400 mila euro di interessi, rispetto ai 620 milioni e 400 mila euro se il tasso fosse rimasto all\u20191,56 per cento precedente.\n\nI Btp a scadenza quinquennale sono stati collocati per un valore complessivo di 2,250 miliardi di euro (a fronte di una richiesta di quasi 2 miliardi e 900 milioni di euro), con un rendimento dello 0,32 per cento. A fine luglio 2019 questa percentuale era stata pi\u00f9 alta di quasi 50 punti base (lo 0,80 per cento).\n\nAbbiamo visto che il calo dei rendimenti e, quindi, dei costi per lo Stato menzionato dal segretario del Pd si \u00e8 effettivamente realizzato.\n\n\u00c8 per\u00f2 da alcuni mesi che si registra una tendenza positiva per le casse dello Stato italiano. Nelle tre aste dei Btp a 10 anni tra maggio e luglio 2019, per esempio, il rendimento \u00e8 calato di 104 punti base (2,6 per cento a maggio contro 1,56 per cento a luglio). Questo \u00e8 avvenuto nonostante in quei mesi fosse in carica il governo Lega e Movimento 5 stelle.\n\nDa un parte, \u00e8 plausibile che la caduta dell\u2019esecutivo Lega-M5s abbia spinto il rendimento dei titoli di Stato italiani a livelli inferiori di quelli precedenti, come ha scritto in un articolo del 30 agosto su lavoce.info Francesco Daveri, professore di macroeconomia all\u2019Universit\u00e0 Bocconi di Milano.\n\nDall\u2019altra, secondo Il Sole 24 Ore e altri commentatori, esistono elementi di portata globale che negli ultimi mesi stanno facendo decrescere i rendimenti globale sui titoli di Stato nel mondo.\n\nIl segretario del Pd Zingaretti ha detto che anche grazie al nuovo governo con il M5s lo Stato risparmier\u00e0 subito 300 milioni di euro di interessi sui titoli di Stato, soldi che \u00abora andranno nelle tasche degli italiani\u00bb. La cifra citata da Zingaretti \u00e8 sostanzialmente corretta, stando al collocamento delle aste del 29 agosto.\n\nZingaretti per\u00f2 \u00e8 impreciso quando dice che questi soldi ora finiranno in spese per i cittadini. Si tratta di minori spese per interessi in futuro, e non esiste un automatismo per cui queste minori spese potranno essere direttamente investite in beni e servizi per i cittadini.", "lang": "it"}