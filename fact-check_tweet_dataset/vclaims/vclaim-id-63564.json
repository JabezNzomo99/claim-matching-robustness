{"title": "Ile pieni\u0119dzy rocznie przeznacza si\u0119 na dotowanie kopal\u0144?", "subtitle": "Ile pieni\u0119dzy rocznie przeznacza si\u0119 na dotowanie kopalni? Odpowied\u017a znajdziecie w naszej analizie wypowiedzi Roberta Biedronia.", "author": "demagog.org.pl", "date": null, "vclaim_id": "vclaim-id-63564", "url": "https://demagog.org.pl/wypowiedzi/ile-pieniedzy-rocznie-przeznacza-sie-na-dotowanie-kopalni/", "vclaim": "Ile pieni\u0119dzy rocznie przeznacza si\u0119 na dotowanie kopal\u0144?\n\nWypowied\u017a Roberta Biedronia oceniamy jako fa\u0142sz, poniewa\u017c pa\u0144stwo nie dofinansowuje czynnych kopal\u0144, a wydatki zwi\u0105zane z ich zamykaniem wynios\u0142y w latach 2016-2018 ok. 1,2-1,4 mld z\u0142, a w latach 2019-2020 ma to by\u0107 ok. 2-2,2 mld z\u0142. Stanowi to jedynie ok. 20 proc. z 10 mld z\u0142, a tak\u0105 sum\u0119 poda\u0142 Robert Biedro\u0144.\n\nRobert Biedro\u0144 przekaza\u0142 w czasie debaty dotycz\u0105cej ochrony \u015brodowiska, \u017ce pomoc finansowa, jakiej udziela bud\u017cet pa\u0144stwa polskim kopalniom, wynosi ok. 10 mld z\u0142otych ka\u017cdego roku.\n\nNajwy\u017csza Izba Kontroli w 2017 roku sporz\u0105dzi\u0142a raport, w kt\u00f3rym wykaza\u0142a b\u0142\u0119dy w funkcjonowaniu kopal\u0144 w latach 2007-2015. NIK informuje m.in., \u017ce kopalnie cz\u0119\u015bciowo lub ca\u0142kowicie sprywatyzowane osi\u0105gn\u0119\u0142y wysoki zysk netto, podczas gdy te nale\u017c\u0105ce do Skarbu Pa\u0144stwa generowa\u0142y pot\u0119\u017cne straty. Je\u017celi chodzi o wysoko\u015b\u0107 pomocy pa\u0144stwa, to tabela nr 5 na stronie 62. pokazuje, ile zosta\u0142o przekazane sektorowi g\u00f3rniczemu.\n\nNIK w swoich wyliczeniach uwzgl\u0119dni\u0142a tak\u017ce r\u00f3\u017cnic\u0119 pomi\u0119dzy wp\u0142ywami na ubezpieczenia spo\u0142eczne z sektora g\u00f3rniczego a wysoko\u015bci\u0105 rent i emerytur g\u00f3rniczych wyp\u0142aconych przez ZUS w danym roku. Wysoko\u015b\u0107 pomocy finansowej dla g\u00f3rnictwa oszacowan\u0105 przez NIK prezentuje poni\u017csza tabela:\n\nJak wida\u0107, dofinansowania od roku 2010 do 2014 wynosi\u0142y ok. 7-8 mld rocznie, natomiast w 2015 roku osi\u0105gn\u0119\u0142y ponad 10,4 mld z\u0142. Ca\u0142kowita pomoc w latach 2007-2015 to 65,7 mld z\u0142. Jednym z podstawowych element\u00f3w w tym zestawieniu jest pokrycie rent i emerytur g\u00f3rniczych.\n\nInn\u0105 metodologi\u0119 przyj\u0105\u0142 think-tank WiseEuropa, kt\u00f3ry oszacowa\u0142 wysoko\u015b\u0107 dotacji emerytalno-rentowych jako ilo\u015b\u0107 pieni\u0119dzy, kt\u00f3r\u0105 musia\u0142yby wp\u0142aci\u0107 kopalnie do ZUS, aby pokry\u0107 uprawnienia emerytalne, do kt\u00f3rych w danym roku nabywaj\u0105 uprawnienia g\u00f3rnicy. Wed\u0142ug raportu organizacji z 2017 roku koszt tych dotacji mie\u015bci si\u0119 od kilkunastu lat w granicach 3-4,5 mld z\u0142. Powodem tak wysokich dop\u0142at do systemu emerytalno-rentowego dla g\u00f3rnik\u00f3w \u2013 bez wzgl\u0119du na metodologi\u0119 \u2013 s\u0105 korzystniejsze warunki przej\u015bcia na emerytur\u0119 przez t\u0119 grup\u0119 zawodow\u0105. WiseEuropa szacuje, \u017ce ka\u017cde 1 z\u0142, kt\u00f3re jest odprowadzone do ZUS przez kopalni\u0119, r\u00f3wna si\u0119 zobowi\u0105zaniu emerytalnemu wobec g\u00f3rnika w wysoko\u015bci 1,5-1,8 z\u0142. Z raportu wynika tak\u017ce, \u017ce dofinansowania do emerytur g\u00f3rniczych utrzymuj\u0105 si\u0119 od 1990 roku na podobnym poziomie, jednak je\u017celi chodzi o dop\u0142aty do g\u00f3rnictwa, to tendencja jest \u2013 z drobnymi wyj\u0105tkami \u2013 malej\u0105ca.\n\nMinisterstwo Aktyw\u00f3w Pa\u0144stwowych w odpowiedzi na wniosek o udost\u0119pnienie informacji publicznej akcentuje, \u017ce dotacje nie obejmuj\u0105 czynnych kopal\u0144, a jedyn\u0105 form\u0105 wsparcia jest pomoc zwi\u0105zana z kosztem ich zamykania.\n\nProgramy te opieraj\u0105 si\u0119 na decyzji Rady Unii Europejskiej z 10 grudnia 2010 roku w sprawie pomocy pa\u0144stwa u\u0142atwiaj\u0105cej zamykanie niekonkurencyjnych kopal\u0144 w\u0119gla. Na jej mocy jedyn\u0105 form\u0105 wsparcia jest tzw. pomoc publiczna na restrukturyzacj\u0119 sektora g\u00f3rnictwa w\u0119gla kamiennego. Mog\u0105 ni\u0105 by\u0107 obj\u0119te tylko kopalnie, kt\u00f3re zamkni\u0119te zosta\u0142y do 31 grudnia 2018 roku.\n\nPomoc dla tych kopal\u0144 w 2016 roku, zgodnie ze sprawozdaniem, wynios\u0142a 1 022 mln z\u0142 (dodatkowo KWK Makoszowy, kopalnia przeznaczona do zamkni\u0119cia, otrzyma\u0142a tak\u017ce 161 mln z\u0142 w okresie od pa\u017adziernika 2015 roku do wrze\u015bnia 2017 roku). W roku 2017 dotacje wynios\u0142y 1 365 mln z\u0142, a w 2018 roku \u2013 1 402 mln z\u0142. Wed\u0142ug za\u0142o\u017ce\u0144 planowane wydatki w 2019 roku mia\u0142y wynie\u015b\u0107 2 203 mln, w 2020 roku \u2013 2 029 mln, i nast\u0119pnie stopniowo male\u0107 do roku 2027, kiedy to dotacje g\u00f3rnictwa przestan\u0105 by\u0107 dozwolone w krajach cz\u0142onkowskich UE.\n\nAnalizuj\u0105c powy\u017csze informacje, mo\u017cna przypuszcza\u0107, \u017ce wypowied\u017a Roberta Biedronia opiera si\u0119 na raporcie NIK. Przedstawione w nim wyliczenia obejmuj\u0105 jednak tylko 5 lat wstecz (nie dysponujemy nowszymi danymi), a ponadto odnosz\u0105 si\u0119 do \u2013 stanowi\u0105cych przewa\u017caj\u0105c\u0105 cz\u0119\u015b\u0107 \u2013 szacunkowych koszt\u00f3w pa\u0144stwa zwi\u0105zanych z emeryturami g\u00f3rniczymi, kt\u00f3re trudno zakwalifikowa\u0107 jako dotacje dla kopal\u0144.\n\nWydatki pa\u0144stwa zgodne z decyzj\u0105 Rady Unii Europejskiej wynios\u0142y w latach 2016-2018 ok. 1,2-1,4 mld z\u0142, a w latach 2019-2020 ma to by\u0107 ok. 2-2,2 mld z\u0142. W\u0142a\u015bnie te pieni\u0105dze mo\u017cna okre\u015bli\u0107 mianem dotacji, cho\u0107 nale\u017cy ponownie zaznaczy\u0107, \u017ce \u015brodki te przeznaczone s\u0105 na koszty zwi\u0105zane z zamykaniem kopal\u0144. Poniewa\u017c stanowi\u0105 one ok. 20 proc. z 10 mld z\u0142, kt\u00f3re poda\u0142 Robert Biedro\u0144, jego wypowied\u017a oceniamy jako fa\u0142sz.", "lang": "pl"}