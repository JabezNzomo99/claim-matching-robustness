{"title": "Il balzo del Pil italiano sotto il governo Renzi \u00e8 da record? Decisamente no", "subtitle": "", "author": "pagellapolitica.it", "date": null, "vclaim_id": "vclaim-id-30417", "url": "https://pagellapolitica.it/dichiarazioni/7812/il-balzo-del-pil-italiano-sotto-il-governo-renzi-e-da-record-decisamente-no", "vclaim": "Intervistato a lo scorso 10 aprile, Matteo Renzi \u00e8 tornato a sottolineare i successi dei suoi tre anni di governo. In particolare, l'ex premier ha sostenuto che il passaggio nella crescita del Pil da -2% a +1% fosse ineguagliato da altri Paesi.\n\nPer amor di precisione, l\u2019Italia ha fatto un balzo leggermente meno esteso dei tre punti percentuali che sottointende l\u2019ex presidente del Consiglio. Secondo l\u2019Istat l\u2019Italia \u00e8 passata dal -1,7% del Pil del 2013 (anno precedente all\u2019insediamento di Renzi a Palazzo Chigi) al +0,9% del 2016 (anno delle dimissioni di Renzi). Dunque un aumento complessivo di 2,6 punti percentuali, e non di 3.\n\nRestando alla sola area euro, ci sono 5 Paesi su 19 che hanno fatto \u201cun balzo\u201d superiore al nostro. La Spagna \u00e8 passata dal -1,7% al +3,2%, per un dato complessivo del 4,9%. L\u2019Irlanda, il cui Pil nel 2013 cresceva dell\u20191,1%, nel 2016 segna un +4,3%, con un aumento totale di 3,2 punti percentuali. Cipro, che usciva da una grave crisi, nel 2013 aveva un Pil in caduta del 6%, mentre nel 2016 fa registrare un +2,8%, con un aumento complessivo di 8,8 punti. Infine la Slovenia \u00e8 passata dal -1,1 al +2,5, per un balzo di 3,6 punti. Persino la Grecia, negli stessi anni, \u00e8 passata da -3,2% a +0,3%, per un totale di 3,5 punti.\n\nCi sono poi altri Stati al di fuori dell\u2019area euro che hanno fatto meglio dell\u2019Italia, come la Croazia e la Repubblica Ceca, e diversi Paesi europei che hanno fatto registrare un aumento simile. Ad esempio l\u2019Olanda ha segnato un balzo di 2,3 punti, cos\u00ec come la Finlandia, il Portogallo e la Bulgaria di 2,4 punti, la Svezia di 2,1 punti.\n\nMatteo Renzi ha dichiarato che nessun paese ha fatto \u201cun balzo cos\u00ec grande\u201d nella crescita, passando dal -2% al +1%. Anche solo limitando il confronto all\u2019Unione europea (o addirittura all\u2019area euro), l\u2019affermazione di Renzi \u00e8 sbagliata. Molti Paesi hanno fatto un \u201cbalzo\u201d simile a quello dell\u2019Italia, e almeno sette Stati dell\u2019Unione europea ne hanno fatto uno maggiore. Per l'ex presidente del Consiglio un \"Pinocchio andante\".", "lang": "it"}