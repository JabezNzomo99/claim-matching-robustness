{"title": "Dal Nord al Sud, davvero in molte citt\u00e0 un italiano su due ha votato Lega?", "subtitle": "", "author": "pagellapolitica.it", "date": null, "vclaim_id": "vclaim-id-31781", "url": "https://pagellapolitica.it/dichiarazioni/8292/dal-nord-al-sud-davvero-in-molte-citta-un-italiano-su-due-ha-votato-lega", "vclaim": "\u00abAbbiamo percentuali sopra il 50 per cento in tantissime citt\u00e0 e siamo anche il primo partito in tante citt\u00e0 del Centro e del Sud\u00bb (min. 02:01)\n\nIl 27 maggio 2019, in una conferenza stampa a Milano, il leader della Lega Matteo Salvini ha commentato (min. 02:01) le prime proiezioni dei risultati delle elezioni europee. Secondo Salvini, il suo partito ha preso percentuali di voto \u00absopra il 50 per cento in tantissime citt\u00e0\u00bb ed \u00e8 il primo schieramento in \u00abtante citt\u00e0 del Centro e del Sud\u00bb.\n\nConsideriamo le 110 citt\u00e0 capoluogo di provincia, e in pi\u00f9 alcune citt\u00e0 che, pur non essendo capoluogo, hanno comunque pi\u00f9 abitanti del capoluogo di provincia meno popoloso della propria regione. I risultati delle elezioni sono presi dal database del Ministero dell\u2019Interno.\n\nIn nessuno dei 110 capoluoghi di provincia (o di citt\u00e0 metropolitana), infatti, la Lega ha superato questa soglia. Per esempio, nel Nord Italia ha ottenuto pi\u00f9 del 40 per cento a Sondrio (40,39 per cento), Alessandria (40,71 per cento) e Vercelli (40,16 per cento).\n\nSalvini \u00e8 pi\u00f9 preciso quando dice che la Lega \u00e8 il primo schieramento in \u00abtante citt\u00e0 del Centro e del Sud\u00bb.\n\nTra le 106 citt\u00e0 prese in esame \u2013 nelle tre circoscrizioni Italia centrale, meridionale e insulare \u2013 la Lega \u00e8 stato 44 volte il partito pi\u00f9 votato. Al Centro, in 29 citt\u00e0 su 41 lo schieramento leghista \u00e8 stato quello preferito, superando il 40 per cento dei voti in capoluoghi di provincia come Frosinone, Latina e Viterbo.\n\nSe allarghiamo lo sguardo a tutti i comuni in cui si \u00e8 votato, secondo le elaborazioni di YouTrend, alle elezioni europee la Lega \u00e8 riuscita a vincere in circa tre comuni su quattro: \u00e8 stata infatti la pi\u00f9 votata in 5.868 comuni, seguita dal Movimento 5 stelle (vittoriosi in 1.021 comuni) e dal Partito democratico (primo in 536 occasioni).\n\nNei comuni con meno di 5 mila abitanti, infatti, il partito di Salvini ha in media superato il 40 per cento, scendendo intorno al 30 per cento nei comuni tra i 25 e i 50 mila abitanti e sotto il 24 per cento nei comuni con pi\u00f9 di 300 mila abitanti.\n\nQuesto divario si \u00e8 avuto in tutto il Paese: la differenza media tra i voti ottenuti nei grandi centri urbani e nelle rispettive province \u00e8 stato del 4 per cento [1].\n\nIl fenomeno si \u00e8 concentrato in particolare nel Nord Italia (7,7 per cento nel Nord-Ovest e 6,7 per cento nel Nord-Est), dove i centri urbani analizzati avevano una media di abitanti superiore, e meno nel Centro (2,5 per cento), nel Meridione (2,2 per cento) e nelle Isole (1,2 per cento).\n\nSecondo Matteo Salvini, alle elezioni europee la Lega ha preso un voto su due in ha \u00abin tantissime citt\u00e0\u00bb, risultando essere il primo schieramento in \u00abtante citt\u00e0 del Centro e del Sud\u00bb.\n\n\u00c8 vero che il partito dell\u2019attuale ministro dell\u2019Interno ha ottenuto ottimi risultati nelle circoscrizioni dell\u2019Italia centrale e di quelle meridionale, diventando il partito pi\u00f9 votato in citt\u00e0 come Perugia, Frosinone e Pescara. Ma non \u00e8 vero che \u00e8 riuscito a superare il 50 per cento dei voti \u00abin tantissime citt\u00e0\u00bb.\n\n[1] Per ottenere questi dati abbiamo calcolato la differenza tra la percentuale dei voti ottenuti dalla Lega nella provincia oggetto d\u2019analisi e la media dei voti ottenuti nei principali centri urbani di quella provincia (esempio: media della percentuale di voti ottenuti nella citt\u00e0 di Roma, Guidonia, Fiumicino, Pomezia e Tivoli - i voti ottenuti dalla Lega nella Provincia di Roma). Una volta ottenuto questo dato, abbiamo fatto una media tra le varie province presenti in ognuna delle 5 circoscrizioni per le elezioni europee.", "lang": "it"}