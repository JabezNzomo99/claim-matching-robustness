{"title": "Nei, du f\u00e5r ikke bot hvis du g\u00e5r med utenlandsk flagg p\u00e5 17. mai", "subtitle": "Faktisk.no har v\u00e6rt i kontakt med 17. mai-komiteen i Oslo, som avviser at det finnes et forbud mot \u00e5 b\u00e6re utenlandsk flagg i toget.", "author": "www.faktisk.no", "date": null, "vclaim_id": "vclaim-id-6995", "url": "https://www.faktisk.no/faktasjekker/RQ6/nei-du-far-ikke-bot-hvis-du-gar-med-utenlandsk-flagg-pa-17-mai", "vclaim": "F\u00e5r man virkelig 4500 kroner i bot hvis man g\u00e5r med et annet flagg enn det norske i 17. mai-tog? Det er det mange som lurer p\u00e5 etter \u00e5 ha lest en artikkel publisert p\u00e5 nettstedet Dagmagasinet. Den samme saken ble publisert en m\u00e5ned tidligere p\u00e5 nettstedet Viralstarz.\n\nDet er denne p\u00e5standen vi skal faktasjekke.\n\nIf\u00f8lge Facebook-verkt\u00f8yet graph.facebook.com, har saken fra Viralstarz f\u00e5tt 896 delinger, kommentarer og likerklikk, mens det tilsvarende tallet for saken publisert hos Dagmagasinet er over 18 000.\n\nSelv oppgir Viralstarz at artikkelen deres er delt over 20 000 ganger, mens Dagmagasinet hevder at deres sak er delt over 19 000 ganger.\n\nIngen av nettstedene har egne Facebook-sider, men Facebook-siden \u00abKundeservice\u00bb har delt begge artiklene. Kundeservice delte ogs\u00e5 nylig en oppdiktet historie fra nettstedet Norsk Naturinformatikk, som vi faktasjekket til \u00abhelt feil\u00bb.\n\nDagmagasinet oppgir ikke kontaktinformasjon p\u00e5 nettsiden, og det st\u00e5r ikke hvem som har skrevet saken. Faktisk.no har fors\u00f8kt \u00e5 n\u00e5 Viralstarz via e-postadressen og kontaktskjemaet p\u00e5 nettsiden. Verken den oppgitte e-postadressen eller kontaktskjemaet fungerer.\n\nFaktisk.no har v\u00e6rt i kontakt eieren av Vato Design, selskapet som st\u00e5r oppf\u00f8rt som designer b\u00e5de av Dagmagasinet og Viralstarz. Han sier at han ikke har noe med innholdet p\u00e5 sidene \u00e5 gj\u00f8re, og at han har bedt om at Vato Design skal fjernes fra nettsidene.\n\nDomenet Dagmagasinet ble opprettet 17. april 2018, if\u00f8lge ICANN WHOIS. If\u00f8lge samme nettsted ble Viralstarz opprettet 20. mars 2018. Dagmagasinets logo og grafiske utforming er til forveksling likt Dagbladets logo og grafiske utforming.\n\nFaktisk.no har f\u00e5tt mange tips om artikkelen til Dagmagasinet.\n\nDen har blant annet blitt delt i Facebook-gruppene \u00abVi som \u00f8nsker Sylvi Listhaug som statsminister i Norge og \u00abFedrelandet viktigst\u00bb. Ogs\u00e5 i gruppen \u00abVi som st\u00f8tter Sylvi Listhaug\u00bb, har artikkelen f\u00e5tt mange delinger, reaksjoner og kommentarer. Her stilles sp\u00f8rsm\u00e5let:\n\nSvarene i kommentarfeltet etterlater ingen tvil om at mange tror at man kan f\u00e5 4500 kroner i bot for \u00e5 g\u00e5 med et annet flagg enn det norske p\u00e5 17. mai:\n\nEnkelte oppfordrer til kildekritikk og viser til at Dagmagasinet ikke er en kilde man b\u00f8r stole p\u00e5. Andre vet ikke helt hva de skal tro:\n\nDebatten om flagg i 17. mai-tog dukker med jevne mellomrom opp, og det har tidligere v\u00e6rt uenighet om et forbud mot utenlandske flagg i barnetoget, bryter med ytringsfriheten.\n\nAnine Kierulf er jurist og fagdirekt\u00f8r ved Norges nasjonale institusjon for menneskerettigheter. Hun mener bruk av utenlandske flagg faller innenfor ytringsfriheten.\n\n\u2013 Alle i Norge har rett til ytringsfrihet. Dette er nedfelt i Grunnloven. Man kan fremme et meningsuttrykk med et flagg, og dette er innenfor norsk lov, ogs\u00e5 i 17. mai-tog, sier Kierulf.\n\nHun sier til Faktisk.no at man for \u00e5 hindre ytringsfriheten p\u00e5 lovlig vis m\u00e5:\n\u2022 Inngripenen m\u00e5 v\u00e6re proposjonal \u2013 alts\u00e5 forholdsmessig. Man kan ikke gripe mer inn i ytringsfriheten enn n\u00f8dvendig for \u00e5 ivareta interessene p\u00e5 den andre siden.\n\n\u2013 Vi har alts\u00e5 lover og regler for hva man kan forby. Flagg med hakekors kan forbys fordi det regnes som hatefulle ytringer. Utenlandske flagg faller ikke inn under dette.\n\nSekret\u00e6r for 17. mai-komiteen i Oslo, Mette Gaarder, er helt klar p\u00e5 at man ikke f\u00e5r bot for \u00e5 bruke utenlandske flagg i barnetoget:\n\n\u2013 Dette er bare tullball! Det er forunderlig hvordan slike ting dukker opp, sier hun til Faktisk.no.\n\n17.mai-komiteen vedtar hvert \u00e5r retningslinjer for deltakelse i barnetoget i hovedstaden. Ett av de 12 punktene omhandler bruk av flagg:\n\nDette er en oppfordring, og ikke et forbud mot andre flagg. If\u00f8lge Gaarder har komiteen kommet med den samme oppfordringen de siste \u00e5rene. Hun kjenner ikke til forslag om \u00e5 forby andre flagg enn det norske:\n\n\u2013 Komiteen har v\u00e6rt forn\u00f8yd med retningslinjene. De g\u00e5s gjennom hvert \u00e5r med den nye komiteen. De har ikke v\u00e6rt endret p\u00e5 flere \u00e5r, sier Gaarder.\n\nDen f\u00f8rste kilden i saken til Dagmagasinet og Viralstarz er professor i sosialantropologi ved Universitetet i Oslo, Thomas Hylland Eriksen. Han er sitert p\u00e5 en reell uttalelse han kom med til Aftenposten i 2013.\n\nDeretter brukes \u00abAina Gerhardsen, Frps femtekandidat til Stortinget\u00bb som kilde. Hun skal ha uttalt til Dagsavisen at:\n\nFaktisk.no har ikke f\u00e5tt noen treff p\u00e5 dette sitatet i nyhetsarkivet Retriever. Det er heller ikke registrert noen i Folkeregisteret som heter Aina Gerhardsen.\n\nOslo Frp har imidlertid en bystyrepolitiker som heter Aina Stenersen. Hun sto p\u00e5 5. plass p\u00e5 partiets stortingsliste i 2013, og var innstilt p\u00e5 4. plass i 2017. Men Stenersen trakk seg p\u00e5 nominasjonsm\u00f8tet sto ikke p\u00e5 listen til Oslo Frp i hele tatt i 2017.\n\nFaktisk.no har v\u00e6rt i kontakt med Lars Petter Sol\u00e5s, gruppesekret\u00e6r i Oslo Frps bystyregruppe. Han opplyser at Aina Stenersen ikke har gitt noe intervju i \u00e5r om bruk av flagg p\u00e5 17. mai, og at tematikken i artikkelen ikke er en aktuell problemstilling.\n\nI 2013 kom Stenersen imidlertid med f\u00f8lgende uttalelse til Nettavisen:\n\nUttalelsen fikk mye oppmerksomhet tre \u00e5r senere, i 2016. Da sa Stenersen til Nettavisen at hun fortsatt mener at man b\u00f8r bruke det norske flagget p\u00e5 17. mai, men at hun ikke \u00f8nsker noe forbud:\n\nVidere skriver Dagmagasinet og Viralstarz at SV har stilt seg meget negative til forslaget, og at:\n\nVegar Hoel er ikke lenger leder i Harstad SV, og Hoel forteller til Faktisk.no at han ikke har v\u00e6rt i kontakt med noen i forbindelse med en artikkel om b\u00f8telegging av utenlandske flagg i 17. mai-tog.\n\n- Jeg har aldri sagt at jeg mener dette.\n\nI fjor oppfordret Vegar Hoel utlendinger til \u00e5 stille med flagg fra sine hjemland i 17. mai-toget. Dette utl\u00f8ste if\u00f8lge NRK drapstrusler mot Hoel. Truslene ble anmeldt til politiet, men anmeldelsen ble if\u00f8lge Hoel senere henlagt.\n\nDen siste kilden i saken er Lisbeth Bohn, som er titulert som medlem i 17. maikomiteen. Hun er sitert p\u00e5 f\u00f8lgende:\n\nDet er ikke registrert noen Lisbeth Bohn i Folkeregisteret. Faktisk.no har imidlertid funnet igjen den f\u00f8rste setningen i sitatet i et blogginnlegg skrevet av Fredrik Julian Lie-Hagen i 2013. Han var p\u00e5 det tidspunktet utenriksredakt\u00f8r og hovedskribent hos Rostrum, student ved UiO og satt i Oslo H\u00f8yres EU-utvalg. Lie-Haggen har ogs\u00e5 skrevet for Minerva.\n\nBlogginnlegget sitatet er hentet fra har tittelen \u00abDerfor hilser jeg utenlandske flagg velkommen p\u00e5 17. mai 2013\u00bb. Alts\u00e5 det stikk motsatte av budskapet i uttalelsen fra \u00abLisbeth Bohn\u00bb. Resten av sitatet har ikke Faktisk.no funnet igjen andre steder.\n\nDet er rent oppspinn at man kan f\u00e5 4500 kroner i bot for \u00e5 g\u00e5 med utenlandsk flagg i 17. mai-toget.\n\nDagmagasinet og Viralstarz er nettsteder man ikke b\u00f8r stole p\u00e5. To av kildene i artikkelen om flaggbot finnes ikke i Folkeregisteret. Frp-politiker Aina Stenersen, som man kan mistenke er inspirasjonen til den oppdiktede kilden Aina Gerhardsen, har ikke blitt intervjuet av Dagsavisen.\n\nEn del av sitatet til den andre oppdiktede kilden, Lisbeth Bohn, kommer fra et blogginnlegg som tar til orde for \u00e5 hilse utenlandske flagg velkommen p\u00e5 17. mai.", "lang": "no"}