{"title": "Non si esce vivi dagli anni '80? Renzi, De Mita e il debito pubblico", "subtitle": "", "author": "pagellapolitica.it", "date": null, "vclaim_id": "vclaim-id-2737", "url": "https://pagellapolitica.it/dichiarazioni/7514/non-si-esce-vivi-dagli-anni-80-renzi-de-mita-e-il-debito-pubblico", "vclaim": "\u201cMentre dal \u201946 all\u201980-81 questa crescita \u00e8 stata fatta con una pressione fiscale bassa e con un sistema di debito che non superava [...] il 60 per cento, dall\u201981 al \u201992-\u201994 si \u00e8 raddoppiato il debito pubblico sul Pil\".\n\nDurante il confronto televisivo tra Matteo Renzi e Ciriaco De Mita, moderato da Enrico Mentana su , il presidente del Consiglio \u00e8 tornato su una questione ricorrente nel dibattito politico italiano: chi ha le maggiori responsabilit\u00e0 di aver creato il debito pubblico?\n\nRenzi ha accusato \u201ci nostri padri politici degli anni Ottanta\u201d, tra cui di certo il suo interlocutore Ciriaco De Mita - presidente del Consiglio tra l\u2019aprile 1988 e il luglio 1989, segretario della Democrazia Cristiana dal 1982 al 1989 e pi\u00f9 volte ministro - e ha detto che le responsabilit\u00e0 maggiori dell\u2019aumento del debito pubblico risalgono a quel decennio.\n\nPoco prima nel corso della trasmissione, infatti, Renzi aveva gi\u00e0 citato il decennio degli anni Ottanta, dicendo ancora che in quel periodo l\u2019economia andava bene, ma il debito pubblico era raddoppiato e la pressione fiscale era aumentata. Poco dopo De Mita aveva contestato quella lettura storica, giudicandola \u201ccatastrofica\u201d, e puntualizzando a margine che durante il suo governo il debito pubblico non era aumentato.\n\nDopo la dichiarazione di cui ci stiamo occupando, Renzi ha fatto un invito: \u201csu questo, basta andare a un fact-checking e guardare i numeri\u201d. Lo accogliamo volentieri.\n\nTra il 1946 e il 1981, il reddito pro-capite degli italiani (in euro del 2011) \u00e8 cresciuto di oltre sei volte, passando da poco meno di 3.000 a 18.202 euro. Nel decennio successivo la crescita \u00e8 continuata, anche se a ritmi nella media meno sostenuti, raggiungendo i 23.588 euro nel 1994.\n\nChe cosa \u00e8 successo, nel frattempo, al debito pubblico? I suoi valori sono stati ricostruiti, mese per mese e a partire dal 1861, da Manuela Francese e Angelo Pace in una pubblicazione della Banca d\u2019Italia del 2008. Nelle tavole allegate, il debito pubblico \u00e8 presentato in termini assoluti e non in percentuale del PIL: tuttavia, all\u2019interno della pubblicazione gli autori presentano un grafico che mostra proprio il rapporto debito/PIL dall\u2019unit\u00e0 ad oggi (il calcolo \u00e8 particolarmente delicato per gli anni fino alla Prima guerra mondiale, per motivi che non ci interessano qui).\n\nI valori riportati da Felice, che arrivano al 2011, confermano quanto appare dal grafico e detto da Renzi per quanto riguarda il periodo 1946-1981. In quel periodo, il rapporto debito/PIL \u00e8 variato tra il minimo del 25,4 per cento nel 1947 e il massimo del 59,3 per cento nel 1978. Probabilmente Renzi cita come limite il 1981 non a caso, perch\u00e9 l\u2019anno successivo il debito super\u00f2 per la prima volta il 60 per cento, attestandosi al 62,9 per cento.\n\nCome si vede, la pressione fiscale italiana ha avuto un andamento particolare. Era pienamente nella media OCSE nel 1965, quando era di poco inferiore al 25 per cento, e sensibilmente pi\u00f9 bassa rispetto a quella britannica, francese o tedesca.\n\nPer diversi anni \u00e8 rimasta stabile; poi, a partire dalla fine degli anni Settanta, ha avuto una rapida accelerazione, passando dal 25,3 per cento del 1979, pi\u00f9 o meno lo stesso valore di quindici anni prima, al 34,6 per cento del 1988, anno in cui venne superato il Regno Unito - casualmente l\u2019anno dopo un ben pi\u00f9 celebre \u201csorpasso\u201d, quello del PIL italiano nei confronti di quello britannico.\n\nCome si vede, il debito pubblico tra il 1981 e il 1994 \u00e8 passato dal 58,3 al 121,2 per cento: quasi esattamente il doppio. In termini assoluti, secondo la conversione in euro del 2011 fatta da Felice, dai 544.102 milioni del 1981 ai 1.588.818 del 1994 (cio\u00e8 circa il triplo, dato che nel frattempo era cresciuto anche il PIL).\n\nPer inciso, tra 1988 e 1989 - anni in cui De Mita fu presidente del Consiglio - il rapporto aument\u00f2 dal 90,5 al 92,9 per cento: non \u00e8 chiaro dunque su quali basi dica, durante la trasmissione, che durante il suo governo il debito non aument\u00f2.\n\nRenzi cita correttamente i dati sul debito pubblico fino al 1994: come dichiara, tra il 1946 e il 1981 esso \u00e8 rimasto sempre al di sotto del 60 per cento del PIL, mentre successivamente \u00e8 raddoppiato in meno di quindici anni. Per quanto \u00e8 possibile verificare, \u00e8 vero anche che la pressione fiscale era piuttosto bassa fino agli anni Ottanta. \u201cVero\u201d per il Presidente del Consiglio.", "lang": "it"}