{"title": "Film jest z 2019 r. i pokazuje robota witaj\u0105cego go\u015bci na najwi\u0119kszych na Bliskim Wschodzie targach przemys\u0142u obronnego", "subtitle": "Tysi\u0105ce wy\u015bwietle\u0144 mia\u0142 udost\u0119pniony na Facebooku, Instagramie i Twitterze film, na kt\u00f3rym wida\u0107 w\u0142adc\u0119 kr\u00f3lestwa nad Zatok\u0105 Persk\u0105 w towarzystwie robota. Polscy u\u017cytkownicy \u017cartowali, \u017ce to jego ochroniarz. W rzeczywisto\u015bci to nagranie jest z targ\u00f3w IDEX z 2019 r. i przedstawia robota o imieniu Tytan, kt\u00f3ry wita\u0142 go\u015bci podczas wydarzenia w Abu Dabi, stolicy Zjednoczonych", "author": "sprawdzam.afp.com", "date": "2020-08-19T12:10:27+02:00", "vclaim_id": "vclaim-id-73748", "url": "https://sprawdzam.afp.com/film-jest-z-2019-r-i-pokazuje-robota-witajacego-gosci-na-najwiekszych-na-bliskim-wschodzie-targach", "vclaim": "Film jest z 2019 r. i pokazuje robota witaj\u0105cego go\u015bci na najwi\u0119kszych na Bliskim Wschodzie targach przemys\u0142u obronnego\n\nTysi\u0105ce wy\u015bwietle\u0144 mia\u0142 udost\u0119pniony na Facebooku, Instagramie i Twitterze film, na kt\u00f3rym wida\u0107 w\u0142adc\u0119 kr\u00f3lestwa nad Zatok\u0105 Persk\u0105 w towarzystwie robota. Polscy u\u017cytkownicy \u017cartowali, \u017ce to jego ochroniarz. W rzeczywisto\u015bci to nagranie jest z targ\u00f3w IDEX z 2019 r. i przedstawia robota o imieniu Tytan, kt\u00f3ry wita\u0142 go\u015bci podczas wydarzenia w Abu Dabi, stolicy Zjednoczonych Emirat\u00f3w Arabskich.\n\nFilm zosta\u0142 opublikowany na Facebooku 13 sierpnia 2020 r. - Emir Bahrajnu i jego robot - napisa\u0142 u\u017cytkownik.\n\nFilm udost\u0119pni\u0142 na swoim profilu na Twitterze ksi\u0105dz Tadeusz Isakowicz-Zaleski, znany z krytycznych g\u0142os\u00f3w zar\u00f3wno wobec polityki Prawa i Sprawiedliwo\u015bci jak i cz\u0119\u015bci ko\u015bcio\u0142a katolickiego. Opisa\u0142 na swoim blogu spraw\u0119 molestowania dzieci przez jednego z hierarch\u00f3w diecezji tarnowskiej.\n\nW\u015br\u00f3d polskich u\u017cytkownik\u00f3w film nie by\u0142 tak popularny jak w Azji, gdzie obejrza\u0142o go kilka tysi\u0119cy internaut\u00f3w z Indonezji i Malezji. By\u0142 te\u017c popularny w\u015br\u00f3d francuskoj\u0119zycznych, hiszpa\u0144skoj\u0119zycznych, angloj\u0119zycznych i arabskoj\u0119zycznych u\u017cytkownik\u00f3w.\n\nTwierdzenie jest jednak fa\u0142szywe i niekt\u00f3rzy dali si\u0119 nabra\u0107.\n\nNagranie wyszukali\u015bmy w internecie. Zapisali\u015bmy najpierw na dysku kilka klatek z nagrania, kt\u00f3re nast\u0119pnie wyszukali\u015bmy przy u\u017cyciu odwrotnego wyszukiwania w Google Images oraz wed\u0142ug kluczowych hase\u0142. Okaza\u0142o si\u0119, \u017ce film w d\u0142u\u017cszej wersji trwaj\u0105cy blisko cztery minuty, pojawi\u0142 si\u0119 na YouTubie ju\u017c 24 lutego 2019 r. Nosi tytu\u0142: \u201eDwuip\u00f3\u0142metrowy robot Tytan wita go\u015bci na wystawie IDEX, w Zjednoczonych Emiratach Arabskich\u201d. Po por\u00f3wnaniu obu film\u00f3w wida\u0107, \u017ce przedstawiaj\u0105 t\u0119 sam\u0105 sytuacj\u0119.\n\nTargi IDEX to najwi\u0119ksze na Bliskim Wschodzie targi przemys\u0142u obronnego. Celem wystawy jest ukazanie najnowszych technologii w sektorach obrony l\u0105dowej, morskiej i powietrznej. Odbywaj\u0105 si\u0119 co dwa lata w krajowym centrum wystawowym w Abu Dabi. Wed\u0142ug pisma Polska Zbrojna, to jedne z najwi\u0119kszych targ\u00f3w przemys\u0142u obronnego na \u015bwiecie.\n\nPoni\u017cej zrzuty ekrany z obu film\u00f3w. Po lewej film z post\u00f3w. Po prawej film z YouTube'a z 2019 r.\n\nCz\u0142owiek, kt\u00f3rego wida\u0107 na filmie i za kt\u00f3rym kroczy robot, nie jest emirem Bahrajnu Hamadem bin Isa Al Chalif\u0105, tak jak pisali internauci w opisie do filmu. (Emir czyli po arabsku w\u0142adca.) Od 2002 r. Al Chalifa jest w\u0142adc\u0105 Kr\u00f3lestwa Bahrajnu, niewielkiego pa\u0144stwa arabskiego w Zatoce Perskiej, kt\u00f3re swoje bogactwo zawdzi\u0119cza g\u0142\u00f3wnie wydobyciu ropy naftowej.\n\nAngloj\u0119zyczny dziennik Khaleej Times, z redakcj\u0105 w Dubaju, tak pisa\u0142 o robocie 19 lutego 2019 r. \u201eWideo: dwuip\u00f3\u0142metrowy robot Tytan wita go\u015bci na wystawie IDEX, w Zjednoczonych Emiratach Arabskich\u201d - czytamy w nag\u0142\u00f3wku.\n\n\u201eS\u0142ynny chodz\u0105cy robot o nazwie Tytan, mierzy 2,4 m. i wa\u017cy 60 kg. Jest pierwszym na \u015bwiecie robotem rozrywkowo-artystycznym i zosta\u0142 opracowany przez brytyjsk\u0105 firm\u0119 Cyberstein\u201d - czytamy w artykule. Firma z Newquay, w Kornwalii, specjalizuje si\u0119 w produkcji du\u017cych rozmiar\u00f3w robot\u00f3w. Ostatnio zdoby\u0142a kontrakt warto\u015bci 250 tys. funt\u00f3w na chi\u0144skim rynku.\n\n\u201eRobot Tytan to jedyny tego rodzaju wynalazek na \u015bwiecie. Jest u\u017cywany przez firmy ewentowe w Zjednoczonych Emiratach Arabskich i na ca\u0142ym \u015bwiecie, aby wnie\u015b\u0107 co\u015b unikalnego, a zarazem weso\u0142ego do spotka\u0144 korporacyjnych, imprez festiwalowych lub przyj\u0119\u0107. Pojawia si\u0119 te\u017c dla rozrywki w centrach handlowych. Dzieci i doro\u015bli uwielbiaj\u0105 jego wybryki\u201d - czytamy w artykule.", "lang": "pl"}