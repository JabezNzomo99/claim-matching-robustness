{"title": "Nie, zdj\u0119cie policjanta w trawie to fotomonta\u017c", "subtitle": "Zdj\u0119cie funkcjonariusza, kt\u00f3ry ukrywa si\u0119 w trawie, od pocz\u0105tku czerwca zyska\u0142o ponad 440 udost\u0119pnie\u0144. Okazuje si\u0119, \u017ce jest nieprawdziwe. - To fotomonta\u017c - informuje policja. Mundurowy podczas s\u0142u\u017cby powinien pracowa\u0107 w bezpiecznym miejscu i by\u0107 widocznym dla innych uczestnik\u00f3w ruchu.", "author": "sprawdzam.afp.com", "date": "2020-06-09T12:59:06+02:00", "vclaim_id": "vclaim-id-45404", "url": "https://sprawdzam.afp.com/nie-zdjecie-policjanta-w-trawie-fotomontaz", "vclaim": "Nie, zdj\u0119cie policjanta w trawie to fotomonta\u017c\n\nZdj\u0119cie funkcjonariusza, kt\u00f3ry ukrywa si\u0119 w trawie, od pocz\u0105tku czerwca zyska\u0142o ponad 440 udost\u0119pnie\u0144. Okazuje si\u0119, \u017ce jest nieprawdziwe. - To fotomonta\u017c - informuje policja. Mundurowy podczas s\u0142u\u017cby powinien pracowa\u0107 w bezpiecznym miejscu i by\u0107 widocznym dla innych uczestnik\u00f3w ruchu.\n\nPost pojawi\u0142 si\u0119 na Facebooku 5 czerwca. Ma on ponad 500 reakcji i ponad 442 udost\u0119pnienia.\n\nNa zdj\u0119ciach wida\u0107 mundurowego, kt\u00f3ry ukrywa si\u0119 w trawie, by mierzy\u0107 pr\u0119dko\u015b\u0107 nadje\u017cd\u017caj\u0105cych samochod\u00f3w. - Je\u017celi to nie fotomonta\u017c, to brak s\u0142\u00f3w - pisa\u0142 jeden z u\u017cytkownik\u00f3w w komentarzach.\n\nPojawiaj\u0105ce si\u0119 w mediach spo\u0142eczno\u015bciowych zdj\u0119cia policjanta le\u017c\u0105cego na poboczu jezdni i mierz\u0105cego pr\u0119dko\u015b\u0107 pojazd\u00f3w s\u0105 fotomonta\u017cem - informuje Magdalena Wi\u015bniewska, rzeczniczka prasowa KWP w Katowicach.\n\nPolicja wyja\u015bnia te\u017c sk\u0105d wiadomo, \u017ce zdj\u0119cie jest nieprawdziwe.\n\nPolicjant wykonuj\u0105cy czynno\u015bci na drodze, powinien by\u0107 ustawiony w miejscu wzgl\u0119dnie bezpiecznym i widocznym dla uczestnik\u00f3w ruchu. (...) Policjanci dobieraj\u0105 miejsce i spos\u00f3b przeprowadzenia kontroli tak, aby nie powodowa\u0142o to utrudnienia, b\u0105d\u017a zagro\u017cenia dla nich samych i innych uczestnik\u00f3w ruchu. Zasad\u0119 t\u0119 dobrze znaj\u0105 i stosuj\u0105 wszyscy policjanci ruchu drogowego. Dlatego ju\u017c na wst\u0119pie nale\u017cy uzna\u0107 przedmiotowe fotografie za niewiarygodne - t\u0142umaczy rzeczniczka prasowa.\n\nDodaje, \u017ce fotografie maj\u0105 bardzo z\u0142\u0105 jako\u015b\u0107, co wida\u0107 po samej kolorystyce: Zdj\u0119cia wykonane s\u0105 z dw\u00f3ch r\u00f3\u017cnych perspektyw, ale na \u017cadnym z nich nie wida\u0107 radiowozu.\n\nR\u00f3wnie\u017c pozycja policjanta nie jest w\u0142a\u015bciwa dla wykonywanej przez niego pracy.\n\nMagdalena Wi\u015bniewska: Sylwetka jest mocno zniekszta\u0142cona, a na zdj\u0119ciu zrobionym z ty\u0142u, policjantowi brakuje lewego \u0142okcia, na kt\u00f3rym le\u017c\u0105c w takiej pozycji, musia\u0142by si\u0119 opiera\u0107.\n\nWarto te\u017c zwr\u00f3ci\u0107 uwag\u0119 na wysoko\u015b\u0107 czapki policjanta, kt\u00f3ra znacz\u0105co r\u00f3\u017cni si\u0119 na dw\u00f3ch fotografiach. Mo\u017cna to okre\u015bli\u0107, por\u00f3wnuj\u0105c jej wysoko\u015b\u0107 wzgl\u0119dem mocowania klapy s\u0142upa, obok kt\u00f3rego le\u017cy policjant.\n\nRzeczniczka prasowa komendy wojew\u00f3dzkiej policji w Katowicach zaznacza te\u017c, \u017ce na zdj\u0119ciach wida\u0107 niekonsekwencj\u0119 autora fotomonta\u017cu, kt\u00f3ry na jednej fotografii umieszcza policjanta przed s\u0142upem, a na drugiej tu\u017c za nim.\n\nZjawisko manipulowania obrazem jest tak stare, jak sama fotografia, a w dzisiejszych czasach do zrealizowania go wystarczy kilka klikni\u0119\u0107 myszk\u0105. Dlatego wszystkie osoby, kt\u00f3re tak emocjonuj\u0105co komentowa\u0142y, przedmiotowe fotografie, zach\u0119camy w przysz\u0142o\u015bci do pewnego sceptycyzmu, poniewa\u017c nie wszystko jest tym, czym wydaje si\u0119 by\u0107 na pierwszy rzut oka.\n\nW\u0105tpliwo\u015bci, co do zdj\u0119\u0107 rozwia\u0142 na Twitterze Mariusz Ciarka, rzecznik prasowy komendanta g\u0142\u00f3wnego policji.", "lang": "pl"}