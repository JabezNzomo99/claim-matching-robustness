{"title": "Davvero la democrazia diretta fa guadagnare di pi\u00f9 e pagare meno tasse?", "subtitle": "Abbiamo verificato le parole del ministro\u00a0Fraccaro\u00a0sul rapporto tra coinvolgimento dei cittadini e costo dei servizi pubblici. Ecco cosa ne \u00e8 venuto fuori", "author": "www.agi.it", "date": "2018-09-28T08:09+0200", "vclaim_id": "vclaim-id-8740", "url": "https://www.agi.it/fact-checking/democrazia_diretta_tasse_ricchezza_famiglie-4423635/news/2018-09-28/", "vclaim": "Il 26 settembre, il ministro per i Rapporti con il Parlamento Riccardo Fraccaro (M5s) ha rilasciato un\u2019intervista alla Repubblica. Fraccaro ha parlato della democrazia diretta come possibile soluzione a molti problemi dell\u2019Italia e della citt\u00e0 di Roma.\n\nNello specifico, il deputato del Movimento Cinque Stelle dice che \"nei Paesi dove i cittadini sono coinvolti attivamente nella vita democratica e nei processi decisionali i servizi pubblici costano il 20% in meno, il Pil pro capite ha una media maggiore del 5%, vi \u00e8 una percezione minore della corruzione e si registra un minor livello di evasione fiscale\".\n\nMa \u00e8 vero quello che sostiene il ministro? In realt\u00e0, la sua \u00e8 un\u2019affermazione basata su alcuni studi molto particolari, difficili da generalizzare. Vediamo perch\u00e9.\n\nIl ministro Fraccaro \u00e8 un grande sostenitore degli strumenti di democrazia diretta, e non da oggi. Gi\u00e0 in altre interviste \u2013 come quella del 5 giugno al Sole 24 Ore \u2013 aveva citato gli stessi dati contenuti anche nell\u2019intervista a Repubblica. Ma dove li ha presi?\n\nInnanzitutto, prendono in considerazione per lo pi\u00f9 la Svizzera, Paese che ha un sistema politico unico al mondo. Ma la letteratura sugli effetti della democrazia diretta sull\u2019economia e sul benessere di una nazione \u00e8 in realt\u00e0 molto ampia, e invita a una maggiore cautela vista la complessit\u00e0 del tema.\n\nIl problema \u00e8 capire \u201ccosa causa cosa\u201d: si vive meglio nei Paesi con la democrazia diretta perch\u00e9 c\u2019\u00e8 pi\u00f9 partecipazione attiva alla vita politica, oppure la presenza di strumenti di democrazia diretta \u00e8 favorita e incentivata in Paesi in cui il benessere economico e collettivo \u00e8 gi\u00e0 alto?\n\nAltri studi mettono in dubbio gli effetti positivi della democrazia diretta sull\u2019economia, almeno nei numeri citati dal ministro. Una ricerca del 2009 ha evidenziato, per esempio, che Paesi con pi\u00f9 iniziative popolari spendono di pi\u00f9 e sono pi\u00f9 corrotti, rispetto a quelli con meno interventi di democrazia diretta.\n\nIn primo luogo, il riferimento a Paesi \u00abdove i cittadini sono coinvolti attivamente nella vita democratica e nei processi decisionali\u00bb non tiene conto che anche l\u2019Italia \u00e8 dotata di strumenti di democrazia diretta \u2013 come i referendum \u2013, perfino in maniera maggiore rispetto a molti altri Stati del mondo.\n\nIn secondo luogo, i dati citati sono presi da risultati di studi condotti anni fa nei cantoni svizzeri, dunque a condizioni molto particolari. Ma esistono anche studi che mettono in guardia sia sui mancati effetti positivi della democrazia diretta sull\u2019economia sia sulla possibilit\u00e0 che siano applicabili facilmente in altri Stati, e in contesti come quello italiano.", "lang": "it"}