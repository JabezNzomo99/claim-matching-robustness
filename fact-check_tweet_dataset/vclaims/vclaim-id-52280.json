{"title": "Kiedy ulokowano pierwsze oddzia\u0142y wojsk NATO i USA w Polsce?", "subtitle": "Kiedy ulokowano pierwsze oddzia\u0142y wojsk NATO i USA w Polsce? Odpowied\u017a znajdziecie w naszej analizie wypowiedzi Adama Bielana.", "author": "demagog.org.pl", "date": null, "vclaim_id": "vclaim-id-52280", "url": "https://demagog.org.pl/wypowiedzi/kiedy-ulokowano-pierwsze-oddzialy-wojsk-nato-i-usa-w-polsce/", "vclaim": "Kiedy ulokowano pierwsze oddzia\u0142y wojsk NATO i USA w Polsce?\n\nWypowied\u017a Adama Bielana oceniamy jako fa\u0142sz, poniewa\u017c wojska NATO i USA by\u0142y obecne w Polsce przed i w chwili obj\u0119cia urz\u0119du prezydenta przez Andrzeja Dud\u0119. Pierwszy oddzia\u0142 NATO w naszym kraju zosta\u0142 utworzony w 1999 roku, a pierwszy oddzia\u0142 wojsk ameryka\u0144skich w 2012 roku.\n\nWojsko i infrastruktura wojskowa si\u0142 NATO oraz Stan\u00f3w Zjednoczonych w Polsce przed 2015 rokiem\n\nPierwszy sta\u0142y obiekt Sojuszu P\u00f3\u0142nocnoatlantyckiego na terenie Polski zosta\u0142 utworzony we wrze\u015bniu 1999 roku w Szczecinie na potrzeby Wielonarodowego Korpusu P\u00f3\u0142nocno-Wschodniego sk\u0142adaj\u0105cego si\u0119 z formacji niemieckich, du\u0144skich i polskich. Kilka lat p\u00f3\u017aniej \u2013 w 2004 roku \u2013 podj\u0119to decyzj\u0119 o stworzeniu Centrum Szkolenia Si\u0142 Po\u0142\u0105czonych (JFTC) w Bydgoszczy w celu szkolenia taktycznego si\u0142 NATO. Centrum pe\u0142ni rol\u0119 obiektu szkoleniowego dla bie\u017c\u0105cych operacji wojskowych oraz zachowania gotowo\u015bci wojsk. Stany Zjednoczone, mimo cz\u0142onkostwa w NATO, rozmieszczaj\u0105 swoje si\u0142y w Polsce na podstawie um\u00f3w dwustronnych. Pierwszy \u2013 cho\u0107 niewielki \u2013 oddzia\u0142 wojsk Stan\u00f3w Zjednoczonych w Polsce zosta\u0142 ulokowany we wrze\u015bniu 2012 roku na terenie 32. Bazy Lotnictwa Taktycznego w \u0141asku.\n\nMoment prze\u0142omowy w zakresie liczebno\u015bci i intensywno\u015bci kontakt\u00f3w wojskowych si\u0142 NATO i USA na terenie Polski nast\u0105pi\u0142 w 2014 roku w wyniku wydarze\u0144 zwi\u0105zanych z kryzysem ukrai\u0144skim. Jedn\u0105 z dora\u017anych decyzji z tym zwi\u0105zanych by\u0142o sprowadzenie 150 \u017co\u0142nierzy ameryka\u0144skiej 173. Brygady Powietrznodesantowej (ze sta\u0142\u0105 siedzib\u0105 we w\u0142oskim mie\u015bcie Vicenza) na rotacyjne szkolenia do Polski. Z kolei podczas czerwcowej wizyty Baracka Obamy w 2014 roku w Polsce zapowiedziane zosta\u0142o utworzenie Europejskiej Inicjatywy Wzmocnienia (ERI). Rozpocz\u0119to pierwsze przygotowania i szkolenia, jednak pe\u0142en kszta\u0142t inicjatywy zosta\u0142 rozwini\u0119ty w kolejnych latach.\n\nIstotne \u2013 lecz jeszcze nie wi\u0105\u017c\u0105ce \u2013 decyzje, kt\u00f3re mia\u0142y wp\u0142yw na p\u00f3\u017aniejsze zacie\u015bnienie wsp\u00f3\u0142pracy wojskowej si\u0142 NATO na terenie Polski, zapad\u0142y w 2014 roku na szczycie NATO w Newport w Walii, gdzie zadecydowano o utworzeniu szpicy NATO, kt\u00f3rej zadaniem jest szybkie reagowanie na zagro\u017cenia wojskowe, w tym na wschodniej flance NATO.\n\nWojsko i infrastruktura wojskowa si\u0142 NATO oraz Stan\u00f3w Zjednoczonych w Polsce po 2015 roku\n\nWci\u0105\u017c utrzymuj\u0105ce si\u0119 napi\u0119cie na wschodzie Ukrainy wymusi\u0142o na NATO podj\u0119cie kolejnych krok\u00f3w. W 2016 roku odby\u0142 si\u0119 szczyt sojuszu w Warszawie, na kt\u00f3rym podj\u0119to decyzje poprzedzone wcze\u015bniejszymi ustaleniami ze szczytu w Newport w 2014 roku. Na tej podstawie zdecydowano o utworzeniu Wielonarodowej Dywizji P\u00f3\u0142nocny-Wsch\u00f3d (MD NE) w Elbl\u0105gu, kt\u00f3rej zadaniem jest nadzorowanie i koordynowanie dzia\u0142a\u0144 inicjatywy NATO Forward Presence (eFP). W jej sk\u0142ad wchodz\u0105 grupy batalionowe z Polski (Batalionowa Grupa Bojowa w Orzyszu), Estonii, Litwy i \u0141otwy.\n\nNiezale\u017cnie od dzia\u0142alno\u015bci NATO \u2013 cho\u0107 z ukierunkowaniem na wsparcie sojuszu \u2013 zapada\u0142y decyzje zwi\u0105zane z rozmowami odnosz\u0105cymi si\u0119 do wsp\u00f3\u0142pracy wojskowej na linii USA-Polska. Zgodnie z wcze\u015bniejszymi zapowiedziami Baracka Obamy o ERI z 2014 roku w Polsce w 2017 roku rozlokowano wojska ameryka\u0144skiej Pancernej Brygadowej Grupy Bojowej (ABCT). Inicjatyw\u0119 kontynuowano jako European Deterrence Initiative (EDI), w ramach kt\u00f3rej trwa operacja Atlantic Resolve.\n\nW kolejnych latach trwa\u0142y rozwa\u017cania nad utworzeniem sta\u0142ej bazy wojskowej USA (powszechnie nazywanej Fort Trump) w Polsce, jednak pomys\u0142 wci\u0105\u017c nie zosta\u0142 wdro\u017cony. Tymczasem zrealizowano plan zwi\u0119kszenia obecno\u015bci wojsk ameryka\u0144skich w Polsce, co zosta\u0142o osi\u0105gni\u0119te dzi\u0119ki podpisaniu wsp\u00f3lnej Deklaracji o Wsp\u00f3\u0142pracy Obronnej w zakresie obecno\u015bci si\u0142 Stan\u00f3w Zjednoczonych na terytorium Rzeczypospolitej Polskiej w czerwcu 2019 roku, a w nast\u0119pstwie ustanowieniu umowy o pog\u0142\u0119bieniu wsp\u00f3\u0142pracy wojskowej we wrze\u015bniu 2019 roku w Nowym Jorku przez Andrzeja Dud\u0119 i Donalda Trumpa. Na podstawie um\u00f3w wyznaczono i zaplanowano rozw\u00f3j kolejnych obiekt\u00f3w infrastruktury wojskowej do u\u017cytku wojsk ameryka\u0144skich, m.in. w Poznaniu, Drawsku Pomorskim, Wroc\u0142awiu, \u0141asku, Powidzu i Lubli\u0144cu. Obecnie wci\u0105\u017c kontynuowane s\u0105 wysi\u0142ki w celu jeszcze wi\u0119kszego rozszerzania wsp\u00f3\u0142pracy wojskowej.\n\nObecnie w Polsce istnieje 5 baz si\u0142 NATO oraz 9 baz si\u0142 ameryka\u0144skich. Rozlokowanie poszczeg\u00f3lnych si\u0142 w naszym kraju przedstawia poni\u017csza mapa, dost\u0119pna na stronie ameryka\u0144skiej ambasady w Warszawie:\n\nWojska NATO i Stan\u00f3w Zjednoczonych by\u0142y obecne w Polsce przed obj\u0119ciem prezydentury przez Andrzeja Dud\u0119. Na podstawie powy\u017cszych danych uzna\u0107 nale\u017cy, \u017ce wypowied\u017a pos\u0142a Adama Bielana jest fa\u0142szywa. Zacie\u015bnianie wsp\u00f3\u0142pracy wojskowej by\u0142o procesem ci\u0105g\u0142ym na przestrzeni ostatnich dw\u00f3ch dekad, a istotne i determinuj\u0105ce p\u00f3\u017aniejszy obr\u00f3t zdarze\u0144 decyzje zapada\u0142y od 2014 roku w zwi\u0105zku z kryzysem ukrai\u0144skim oraz w latach p\u00f3\u017aniejszych. Obecny kszta\u0142t obecno\u015bci wojsk NATO i USA wynika z dzia\u0142a\u0144 obecnych, jak i poprzednich rz\u0105d\u00f3w Rzeczypospolitej Polskiej.", "lang": "pl"}