{"title": "Nie, to nie jest tweet kandydata na prezydenta Koalicji Obywatelskiej", "subtitle": "Po ogromnej ulewie, kt\u00f3ra przesz\u0142a w poniedzia\u0142ek w Warszawie, w sieci pojawi\u0142 si\u0119 tweet Rafa\u0142a Trzaskowskiego, kt\u00f3ry zach\u0119ca do sp\u0119dzania czasu w strefie relaksu. Tweet jest nieprawdziwy i pochodzi z fa\u0142szywego konta.", "author": "sprawdzam.afp.com", "date": "2020-07-02T16:35:23+02:00", "vclaim_id": "vclaim-id-62814", "url": "https://sprawdzam.afp.com/nie-nie-jest-tweet-kandydata-na-prezydenta-koalicji-obywatelskiej", "vclaim": "Nie, to nie jest tweet kandydata na prezydenta Koalicji Obywatelskiej\n\nPo ogromnej ulewie, kt\u00f3ra przesz\u0142a w poniedzia\u0142ek w Warszawie, w sieci pojawi\u0142 si\u0119 tweet Rafa\u0142a Trzaskowskiego, kt\u00f3ry zach\u0119ca do sp\u0119dzania czasu w strefie relaksu. Tweet jest nieprawdziwy i pochodzi z fa\u0142szywego konta.\n\nTweet pojawi\u0142 si\u0119 na Facebooku w poniedzia\u0142ek 29 czerwca. Ma on 1,2 tys. reakcji, 79 komentarzy i 346 udost\u0119pnie\u0144.\n\nW tym dniu nad Warszaw\u0105 przesz\u0142a ogromna ulewa, kt\u00f3ra skutkowa\u0142a podtopieniem wielu ulic i cz\u0119\u015bci dzielnic. Niekt\u00f3rzy wykorzystywali ten fakt do uderzenia w kandydata Koalicji Obywatelskiej na prezydenta, kt\u00f3ry w tym czasie prowadzi\u0142 kampani\u0119 wyborcz\u0105. Podtopienia wystapi\u0142y m.in. na Trasie \u0141azienkowskiej i Wis\u0142ostradzie.\n\nZ powodu ulewy zamkni\u0119to stacj\u0119 metra Ratusz-Arsena\u0142. Rzecznik mazowieckiej stra\u017cy po\u017carnej m\u0142. bryg. Karol Kierzkowski przekaza\u0142 PAP, \u017ce stra\u017c otrzyma\u0142a 65 zg\u0142osze\u0144 w sprawie zalanych ulic.\n\nJeszcze tego samego dnia premier Mateusz Morawiecki wstawi\u0142 w mediach spo\u0142eczno\u015bciowych zdj\u0119cie swojej zalanej piwnicy.\n\nPrzez Polsk\u0119 znowu przechodz\u0105 nawa\u0142nice. Dzi\u015b, jak wielu mieszka\u0144c\u00f3w Warszawy, sp\u0119dzi\u0142em w domu (a w\u0142a\u015bciwie w piwnicy) wiecz\u00f3r na usuwaniu skutk\u00f3w ulewy, kt\u00f3ra przesz\u0142a nad osiedlem, na kt\u00f3rym mieszkam. Sprawd\u017amy czy s\u0105siedzi nie potrzebuj\u0105 pomocy. B\u0105d\u017amy solidarni! - pisa\u0142 w poniedzia\u0142ek szef rz\u0105du.\n\nTweet, kt\u00f3ry pojawi\u0142 si\u0119 na Facebooku pochodzi z konta, kt\u00f3re ju\u017c nie istnieje.\n\nOsoba, kt\u00f3ra podszy\u0142a si\u0119 pod Trzaskowskiego podmieni\u0142a zdj\u0119cie profilowe na to, kt\u00f3rego u\u017cywa Rafa\u0142 Trzaskowski. W ustawieniach zmieni\u0142 nazw\u0119 u\u017cytkownika, podaj\u0105c imi\u0119 i nazwisko kandydata Koalicji Obywatelskiej (z b\u0142\u0119dem, bo bez polskich znak\u00f3w).\n\nOficjalne konto na Twitterze prezydenta Warszawy ma niebiesk\u0105 ikonk\u0119. Od pewnego czasu Twitter znakuje zweryfikowane konta znanych os\u00f3b czy marek. Je\u015bli przy nazwie wyst\u0119puje niebieski znaczek (lub bia\u0142y, kiedy ustawili\u015bmy ciemniejszy motyw) oznacza to, \u017ce jest to prawdziwy profil polityka. To bardzo przydatna funkcja, dzi\u0119ki kt\u00f3rej mo\u017cemy mie\u0107 pewno\u015b\u0107, \u017ce obserwujemy oficjalne konto osoby lub instytucji publicznej.\n\nTo, \u017ce grafika jest fa\u0142szywa, potwierdzi\u0142 nam r\u00f3wnie\u017c Jan Grabiec, rzecznik prasowy Platformy Obywatelskiej.\n\nCzym jest wspomniana w tweecie strefa relaksu? To wybudowana na placu Bankowym w Warszawie latem 2019 r. przestrze\u0144 przeznaczona pod rekreacj\u0119. Miasto we wsp\u00f3\u0142pracy z projektantami i architektami zaproponowa\u0142o nowy spos\u00f3b aran\u017cacji fragmentu parkingu, gdzie stan\u0119\u0142y drewniane meble z palet i pojawi\u0142a si\u0119 ziele\u0144.\n\nPo dw\u00f3ch miesi\u0105cach na pl. Bankowy powr\u00f3ci\u0142 parking. Koszt inwestycji wyni\u00f3s\u0142 920 tys. z\u0142.", "lang": "pl"}