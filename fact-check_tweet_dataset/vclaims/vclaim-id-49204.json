{"title": "Salvini chiede di \u201criaprire\u201d il Parlamento, dove ha il 10 per cento di presenze", "subtitle": "", "author": "pagellapolitica.it", "date": null, "vclaim_id": "vclaim-id-49204", "url": "https://pagellapolitica.it/dichiarazioni/8553/salvini-chiede-di-riaprire-il-parlamento-dove-ha-il-10-per-cento-di-presenze", "vclaim": "ha criticato richieste di Matteo Salvini di \u00abriaprire il Parlamento\u00bb sottolineando due elementi: che il Parlamento non si \u00e8 mai fermato durante l\u2019emergenza coronavirus e che Salvini in ogni caso \u00e8 stato presente appena nel 10 per cento dei casi nel corso della legislatura.\n\nIl Parlamento italiano \u00e8 in effetti aperto, come testimoniano i resoconti dei lavori sia del Senato sia della Camera, ma si sta riunendo con una frequenza minore rispetto al solito.\n\nA marzo 2019 (fino al 23 incluso), ad esempio, l\u2019Assemblea del Senato si era riunita sei volte, contro le quattro volte del marzo 2020. L\u2019Assemblea della Camera, sempre a marzo (fino al 23 incluso) del 2019 si era riunita addirittura 13 volte, contro le cinque volte del marzo 2020.\n\nSe dunque \u00e8 vero, come affermano Cimino e altri deputati del M5s, che il Parlamento non si \u00e8 mai fermato \u2013 sfruttando anche la possibilit\u00e0 di fare videoconferenze nelle commissioni parlamentari \u2013 \u00e8 anche vero che durante questo periodo di emergenza le Aule di Camera e Senato si sono riunite meno spesso di quanto non accada normalmente. Alla richiesta di Salvini si sommano poi quelle di altri esponenti di spicco dell\u2019opposizione, come ad esempio Giorgia Meloni, leader di Fratelli d\u2019Italia, che sempre il 22 marzo ha chiesto la convocazione \u00abimmediata e a oltranza del Parlamento\u00bb .\n\nLa richiesta di far riprendere i lavori del Parlamento \u00aba pieno regime\u00bb \u00e8 stata oltretutto avanzata anche da esponenti della maggioranza, ad esempio da cinque deputati di M5s, LeU e Pd, che hanno firmato un appello in proposito, e dal leader di Italia Viva, Matteo Renzi.\n\nFacciamo poi un\u2019altra precisazione: il governo, e anche la maggioranza, non hanno la possibilit\u00e0 di \u201cchiudere\u201d il Parlamento in base alla Costituzione. L\u2019articolo 62 della Carta fondamentale stabilisce infatti che \u00abciascuna Camera pu\u00f2 essere convocata in via straordinaria per iniziativa del suo Presidente o del Presidente della Repubblica o di un terzo dei suoi componenti\u00bb.\n\nDunque le affermazioni sopra citate hanno senso se le inquadriamo come richieste di far ripartire l\u2019ordinario svolgimento dei lavori in Parlamento. Non di aprire delle Aule che non sono mai state chiuse. Anche considerato che le opposizioni da sole avrebbero i numeri, in base alla Costituzione, per chiederne la convocazione straordinaria.\n\nLa bassa percentuale di presenze di Salvini \u00e8 da tempo bersaglio di critiche. Ne avevamo scritto ad esempio gi\u00e0 a novembre 2019 quando, da inizio legislatura al 21 del mese, le presenze del leader della Lega nelle votazioni del Senato erano pari al 7 per cento del totale: 390 voti espressi su 5.569 votazioni.\n\nQuesta percentuale rappresentava allora il quinto dato peggiore di Palazzo Madama, dietro a due senatori a vita e ai senatori Riccardo Merlo (eletto all\u2019estero e ora nel Misto) e Maria Bogo Deledda (M5s, gravemente malata per lungo tempo e oggi scomparsa).\n\nAl 23 marzo 2020, come riporta il sito OpenPolis \u2013 che da pi\u00f9 di dieci anni cura il progetto OpenParlamento, dove vengono monitorate le attivit\u00e0 dei parlamentari e le partecipazioni alle votazioni elettroniche, e che la deputata Cimino cita esplicitamente nel suo post Facebook \u2013 le presenze di Salvini sono salite al 10 per cento del totale: 579 voti espressi su 5.788 votazioni (l\u2019ultimo voto \u00e8 del 4 marzo).\n\nIl restante 90 per cento \u00e8 quasi interamente assorbito dalla categoria \u201cin missione\u201d, molto utilizzata \u2013 come avevamo verificato, a volte impropriamente \u2013 da Salvini quando era ministro dell\u2019Interno, e anche successivamente.\n\nLa deputata del M5s Cimino ha stigmatizzato le richieste di Salvini di \u201criaprire\u201d il Parlamento sostenendo che questo sia gi\u00e0 aperto e che il leader della Lega ha comunque una percentuale di presenze pari a solo il 10 per cento del totale.\n\nSostanzialmente Cimino ha ragione: il Parlamento \u00e8 ufficialmente aperto e le presenze di Salvini, secondo il calcolo di OpenPolis, sono in effetti il 10 per cento del totale.\n\nBisogna per\u00f2 fare alcune considerazioni ulteriori: se \u00e8 vero che il Parlamento sia aperto, \u00e8 anche vero che sta lavorando con un ritmo pi\u00f9 rallentato rispetto alla normalit\u00e0. Inoltre Salvini ha una percentuale di presenze molto bassa, ma una di assenze bassissima: per quasi il 90 per cento dei casi il leader della Lega risulta (con le polemiche di cui abbiamo dato conto) \u201cin missione\u201d. Infine possiamo anche notare come negli ultimi mesi la percentuale di presenze di Salvini alle votazioni conteggiate da OpenPolis sia significativamente cresciuta.", "lang": "it"}