{"title": "Planteburger fra USA er mer b\u00e6rekraftig enn norskprodusert kj\u00f8tt", "subtitle": "Utslippene fra transport av frossen mat p\u00e5 skip er begrenset, og er ikke p\u00e5 langt n\u00e6r store nok til \u00e5 gj\u00f8re klimaavtrykket fra Beyond Burger like stort som avtrykket til norsk kj\u00f8ttdeig fra storfekj\u00f8tt.", "author": "www.faktisk.no", "date": null, "vclaim_id": "vclaim-id-28519", "url": "https://www.faktisk.no/faktasjekker/QyY/planteburger-fra-usa-er-mer-baerekraftig-enn-norskprodusert-kjott", "vclaim": "I forbindelse med at Gunhild Stordalen ble tildelt prisen \u00abGlobal Leadership Awards\u00bb, ble hun 21. november intervjuet av NRK Nyhetsmorgen. I intervjuet uttalte hun blant annet:\n\n\u2013 Det at vi skal spise mer plantebasert det trenger ikke bety mer tofu og gulr\u00f8tter. Det finnes allerede fantastiske, gode retter, og dette viser jo ogs\u00e5 for eksempel Impossible Burger og Beyond Meat Burger, som er plantebaserterte kj\u00f8tterstatninger. De begynner \u00e5 smake s\u00e5 likt ekte kj\u00f8tt, og n\u00e5r det da er sunnere og hvert fall mye mer b\u00e6rekraftig, s\u00e5 er det selv de mest skeptiske som begynner \u00e5 spise mer plantebasert.\n\nSelv om Beyond Burger produseres i USA, f\u00e5r du kj\u00f8pt den i norske butikker. Impossible Burger produseres ogs\u00e5 i USA, men finnes ikke i Norge. Burgeren inneholder genmodifiserte ingredienser og derfor er det ikke tillat \u00e5 importere den til Norge eller Europa.\n\nB\u00e6rekraft er et komplisert begrep, men det fremg\u00e5r av konteksten at Stordalen sikter til milj\u00f8messig b\u00e6rekraft. Er det sant at et plantebasert produkt som fraktes over Atlanteren er \u00abmye mer b\u00e6rekraftig\u00bb enn norskprodusert kj\u00f8tt i denne betydningen? For \u00e5 finne ut av dette, m\u00e5 vi b\u00e5de se p\u00e5 klimaavtrykk og andre faktorer, som arealbruk, energibruk og vannforbruk.\n\nFaktisk.no har tidligere faktasjekket hva som er best for klimaet av r\u00f8dt kj\u00f8tt fra Breim og avokado fra Chile:\n\nFor \u00e5 finne ut hvor klimavennlig en matvare er, analyseres fotavtrykket i hele produktets livsl\u00f8p (LCA). I dette milj\u00f8regnskapet beregnes alle utslipp av klimagasser fra uttak av r\u00e5materialer, produksjon, distribusjon, bruk, gjenbruk, vedlikehold, resirkulering \u2013 til endelig kassering, inkludert all transport.\n\nProdusentene av de plantebaserte burgerne bruker nettopp klima som et salgsargument. Selv om det er bred enighet om at plantebaserte produkter er bedre for klimaet enn kj\u00f8tt, reagerer enkelte forskere. De mener produsentene muligens overdriver den positive klimaeffekten. Seniorforsker ved University of Oxford, Marco Springmann, er en av dem.\n\nI et intervju med journalistene Emma Newburger og Amelia Lucas fra den amerikanske tv-kanalen CNBC, viste Springmann til at selv om bearbeidede plantebaserte burgere har omtrent halvparten s\u00e5 stort klimaavtrykk som kylling, s\u00e5 har de h\u00f8yere fotavtrykk enn b\u00f8nner.\n\nSpringmanns poeng er at selv om plantebaserte burgere gir mindre klimaavtrykk enn kj\u00f8tt, er det fremdeles h\u00f8yere enn om plantene ikke hadde blitt prosessert.\n\nI en artikkel i New York Times stiller forskere sp\u00f8rsm\u00e5l ved hvor stort klimaavtrykket i produksjonen av plantebaserte matprodukter er.\n\nI artikkelen vises det blant annet til en rapport fra 2018 som er mye sitert. Den er bestilt av Beyond Meat og utf\u00f8rt av Center for Sustainable Systems ved University of Michigan. Her sammenlignes milj\u00f8fotavtrykket til en Beyond Burger med en vanlig hamburger.\n\nIf\u00f8lge rapporten genererte Beyond Burger 90 prosent mindre klimagassutslipp, krevde 46 prosent mindre energi, og hadde langt mindre innvirkning p\u00e5 vann og landbruk enn storfekj\u00f8ttburgeren. Funnene i rapporten brukes i reklame og p\u00e5 emballasjen til Beyond Burger.\n\nForskningsdirekt\u00f8r i Alternative Meats Lab ved University of California, Ricardo San Martin, \u00f8nsker seg flere uavhengige studier, skriver New York Times. Han etterlyser f\u00f8rst og fremst mer \u00e5penhet fra produsentene om selve prosessen som brukes til \u00e5 fremstille plantebaserte burgere. F\u00f8rst da mener San Martin det er mulig \u00e5 f\u00e5 frem det reelle fotavtrykket til disse produktene.\n\nStordalen snakker om b\u00e6rekraft, som er et videre begrep enn klimaavtrykk. Universitetet i Michigan har ogs\u00e5 sett p\u00e5 energiforbruk, vannforbruk og arealbruk, n\u00e5r de sammenligner vegetarburgeren p\u00e5 113 gram med en like stor hamburger av ekte storfekj\u00f8tt.\n\nEnergiforbruk er et viktig element i beregningen av klimagassavtrykket. N\u00e5r universitetet i Michigan ser p\u00e5 energiforbruk isolert, kommer de fram til at en Beyond burger krever 6,1 megajoule (MJ), mens en kj\u00f8ttburger krever 11,4 MJ.\n\nArealbruket som er n\u00f8dvendig for \u00e5 produsere vegetarburgeren er 0,3 kvadratmeter, mens tilsvarende for kj\u00f8ttburgeren er 3,8 kvadratmeter.\n\nVannforbruket som er n\u00f8dvendig for \u00e5 produsere vegetarburgeren er 1,1 liter, mens tilsvarende tall for kj\u00f8ttburgeren er 218,4 liter vann.\n\nBeregningene fra studien viser med andre ord at vegetarburgeren kommer klart best ut p\u00e5 samtlige av de ovennevnte kriteriene.\n\nUnders\u00f8kelsen sammenligner kj\u00f8ttbaserte og plantebaserte burgere i USA fram til distribut\u00f8r. Skal vi se p\u00e5 hvordan planteburgeren st\u00e5r seg mot en kj\u00f8ttburger i en norsk kontekst, m\u00e5 vi ta h\u00f8yde for andre faktorer:\n\u2022 Vegetarburgeren m\u00e5 fraktes til Norge og distribueres til f\u00f8rste distribusjonsledd.\n\u2022 Det r\u00f8de kj\u00f8ttet i USA har et helt annet fotavtrykk enn de vanligste typene kj\u00f8ttdeig som selges i norske butikker. Norsk kj\u00f8ttdeig kommer for det meste fra norsk storfe som ogs\u00e5 brukes til melk. Dette gir lavere utslipp.\n\nDet er ogs\u00e5 gjort andre unders\u00f8kelser som ser p\u00e5 fotavtrykket til ulike matvarer, i ulike deler av kjeden, fra r\u00e5varene forlater bonden til varen ligger i butikkhyllen.\n\nForskere ved Universitetet i Lancaster i Storbritannia og ved RMIT universitet i Melbourne, Australia har samlet data fra flere beregninger av fotavtrykk. Deres medianverdier for de ulike delene av verdikjeden er slik:\n\nVi ser at utslippene fra transport til lokal distribut\u00f8r bidrar med snaut 0,1 kg CO\u2082-ekvivalenter per kilo vare.\n\nI produksjonen av Beyond Burger blir erteproteiner isolert fra ertene. Ved bruk av varme, kj\u00f8ling og trykk lager produsenten av Beyond Burger deretter en etterlikning av strukturen i vanlig kj\u00f8tt. Proteinet i burgeren kommer fra erter og brun ris. Det blir blandet med plantebasert fett, samt smak- og fargestoffer fra frukt og karbohydrater for \u00e5 etterlikne konsistensen, smaken og utseendet til vanlig kj\u00f8tt, opplyser produsentens PR-r\u00e5dgiver Melle de Haan til Faktisk.no.\n\nDenne produksjonsprosessen krever energi. Det gj\u00f8r at klimautslippene fra kj\u00f8ttetterlikninger blir st\u00f8rre enn for ubehandlede gr\u00f8nnsaker. I tillegg f\u00f8rer innpakning og distribusjon til \u00f8kte utslipp. Samlet beregner Universitetet i Michigan at en Beyond Burger p\u00e5 et kvart pund (113 gram) har et fotavtrykk p\u00e5 0,4 kg CO\u2082-ekvivalenter.\n\nHvis vi regner om til kilo, har et kg Beyond Burger et klimaavtrykk p\u00e5 3,5 kg CO\u2082-ekvivalenter.\n\nI tillegg til utslipp fra produksjon av r\u00e5varer og selve burgeren, pakking og distribusjon i USA, kommer utslipp knyttet til transport til Norge i frysekontainer. Faktisk.no har spurt forsker H\u00e5vard Bergsdal ved Sintef om hvordan fotavtrykket til frossen mat sendt med konteinerskip fra USA til Norge, kan beregnes.\n\n\u2013 Med en estimert seilingslengde p\u00e5 3200 nautiske mil fra New York til Bergen, er utslippet estimert til 0,117 kg CO\u2082-ekvivalenter per kg frossen vare, skriver Bergsdal i en e-post til Faktisk.\n\nHan understreker at dette er et usikkert estimat som er basert p\u00e5 generiske databasetall for skipstransport. B\u00e5de fyllingsgrad og seilingsfart vil p\u00e5virke utslippet.\n\nSelv om anslaget er usikkert, ser vi at det beregnede mer-utslippet fra transport av en kilo vegetarburger fra USA til Norge, er lite:\n\n\u2013 Generelt, b\u00e5de fra litteratur og fra hva vi har sett i v\u00e5re analyser, s\u00e5 bidrar transport relativt lite inn i klimaregnskapet. Varer transporteres gjerne i fullastede b\u00e5ter, og dersom man fordeler utslippene fra transporten per kilo vare, s\u00e5 blir dette relativt lavt, skriver Anne-Grete Roer Hjelkrem ved Nibio i en e-post.\n\nAndre studier har ogs\u00e5 beregnet utslippene fra vegetarburgere. De er mer generelle og har ikke spesifikt beregnet fotavtrykket til de nye vegetabilske kj\u00f8ttetterlikningene som Stordalen viser til.\n\nP\u00e5 oppdrag fra Tine har forskningsstiftelsen Cicero, tilknyttet Universitetet i Oslo, laget en metastudie der de g\u00e5r gjennom 21 ulike studier som omhandler klimagassutslipp fra matproduksjon. Der viser de til at produksjonen av vegetarburger har et utslipp p\u00e5 2,6 kg CO\u2082-ekvivalenter per kg vare.\n\nEn nederlandsk studie fra 2008 beregner et utslipp fra vegan-burgere p\u00e5 ca 1,5 kg CO\u2082-ekvivalenter per kilo vare.\n\nKj\u00f8ttdeig er hovedingrediensen i en hamburger. Du kan kj\u00f8pe ferdig pressede hamburgere, men det enkleste er \u00e5 ta en klump kj\u00f8ttdeig, presse den ut til en hamburger og steke den. Vi ser derfor p\u00e5 fotavtrykket til ordin\u00e6r kj\u00f8ttdeig.\n\nKj\u00f8ttdeig er laget av storfekj\u00f8tt. Kj\u00f8ttdeig og rent storfekj\u00f8tt er oppgitt med samme fotavtrykk i databasen til det svenske forskningsinstituttet RISE.\n\nDet finnes en rekke anslag for klimagassutslipp fra storfe. Den nevnte metastudien fra Cicero henviser til 21 anslag. I tillegg har Norsk institutt for bio\u00f8konomi (NIBIO) publisert et notat der de gjennomg\u00e5r sine tall p\u00e5 feltet.\n\nCicero-rapporten viser at anslagene over utslipp er sprikende. Den rapporten som ansl\u00e5r de aller laveste utslippene fra krybbe til g\u00e5rdsgrind for melkeku er Landbruks\u00f8konomisk institutts gjennomgang fra 2011. De ansl\u00e5r et utslipp p\u00e5 11 kg CO\u2082-ekvivalenter per kilo kj\u00f8tt. Tilsvarende er det h\u00f8yeste anslaget 37,46 (Bonsemo 2013).\n\nNedenfor er et utvalg anslag over klimagassutslipp fra diverse produkter, hentet fra forskjellige kilder:\n\nVi ser at alle anslag over klimaavtrykket fra r\u00f8dt kj\u00f8tt er betydelig h\u00f8yere enn b\u00e5de det beregnede utslippet fra Beyond Burger og Ciceros generelle tall for vegetarburgere.\n\nSelv om vi legger til utslipp fra sj\u00f8transport av frossen vegetarburger rundt halve kloden, (1,18 CO\u2082-ekvivalenter per kg vare), er vi fortsatt ikke i n\u00e6rheten av utslippene fra norsk storfekj\u00f8tt.\n\u2022 De eneste tallene vi har for utslipp fra den nye typen vegetarburger, laget av kj\u00f8tterstatning, er fra en studie ved Universitetet i Michigan som produsenten av Beyond burger har betalt for.\n\u2022 Beyond-burgeren er av Universitetet i Michigan beregnet til \u00e5 ha et fotavtrykk p\u00e5 3,5 CO\u2082-ekvivalenter per kg vare. Dette er noe h\u00f8yere enn eldre beregninger for vegetarburgere.\n\u2022 Utslippene fra transport av vegetarburgeren fra New York til Bergen ansl\u00e5s \u00e5 v\u00e6re p\u00e5 0,117 kg CO\u2082-ekvivalenter per kilo frossen vare\n\u2022 De beregnede utslippene for norsk storfekj\u00f8tt er 15 kg CO\u2082-ekvivalenter per kg vare.\n\u2022 Avstanden i utslipp mellom plantebaserte burgere og klassiske burgere av storfekj\u00f8tt er s\u00e5 stor at vi kan sl\u00e5 fast at de plantebaserte har betydelig lavere klimagassavtrykk.\n\u2022 Ogs\u00e5 da amerikanske forskere s\u00e5 p\u00e5 energiforbruk, arealbruk og vannforbruk, kom vegetariske burgere ut som mer b\u00e6rekraftige enn kj\u00f8ttbaserte burgere.", "lang": "no"}