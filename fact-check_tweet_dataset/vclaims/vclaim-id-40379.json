{"title": "No, i giovani in Italia non bevono sempre pi\u00f9 alcol", "subtitle": "", "author": "pagellapolitica.it", "date": null, "vclaim_id": "vclaim-id-40379", "url": "https://pagellapolitica.it/dichiarazioni/8457/no-i-giovani-in-italia-non-bevono-sempre-piu-alcol", "vclaim": "\u00abI ragazzi, se andiamo a verificare, purtroppo sempre pi\u00f9 in giovane et\u00e0 fanno ricorso anche all'alcol, e anche l\u2019alcol \u00e8 vietato fino ai 18 anni\u00bb (min. -43:21)\n\nIl 24 novembre, la ministra dell\u2019Interno Luciana Lamorgese \u00e8 stata ospite di su Rai3, in quella che secondo la conduttrice Lucia Annunziata \u00e8 stata \u00abla prima intervista televisiva\u00bb da ministra dell\u2019ex prefetta di Milano e Venezia.\n\nNel commentare la diffusione del consumo di droga in Italia, Lamorgese ha aggiunto (min. -43:21) che \u00abi ragazzi, se andiamo a verificare, purtroppo sempre pi\u00f9 in giovane et\u00e0 fanno ricorso anche all'alcol, e anche l\u2019alcol \u00e8 vietato fino ai 18 anni\u00bb.\n\nMa \u00e8 davvero cos\u00ec? I giovani bevono sempre pi\u00f9 alcol? Siamo andati a verificare, come suggerito dalla ministra, e abbiamo scoperto che Lamorgese \u00e8 imprecisa. Vediamo perch\u00e9.\n\nIl 15 maggio scorso, all\u2019Adp 2019 sono state presentate le statistiche pi\u00f9 aggiornate sul tema, poi raccolte nel rapporto \u201cEpidemiologia e monitoraggio alcol-correlato in Italia e nelle Regioni\u201d dell\u2019Istituto superiore di sanit\u00e0.\n\n\u00abNel 2017, il 52,5 per cento dei ragazzi e il 42,3 per cento delle ragazze di et\u00e0 compresa tra 11 e 25 anni ha consumato almeno una bevanda alcolica nel corso dell\u2019anno\u00bb, si legge nel rapporto. \u00abRispetto alla precedente rilevazione non si rilevano variazioni significative dei consumatori di bevande alcoliche n\u00e9 tra i ragazzi n\u00e9 tra le ragazze\u00bb.\n\nTra i giovani con un\u2019et\u00e0 compresa tra gli 11 e i 17 anni, \u00abil 9,7 per cento dei ragazzi e il 7,3 per cento delle ragazze hanno dichiarato di aver consumato bevande alcoliche lontano dai pasti e una quota minore ha dichiarato di aver praticato il binge drinking e non si registrano variazioni statisticamente significative rispetto allo scorso anno\u00bb. Stesso discorso vale per la classe di et\u00e0 18-20 anni e quella 21-25 anni.\n\nSe si amplia l\u2019orizzonte temporale, si scopre che tra il 2007 e il 2017, nelle 10 categorie di tipologia di consumo monitorate dal rapporto, i maschi (11-25 anni) hanno aumentato il consumo solo per gli \u201caperitivi alcolici\u201d, mentre il consumo di vino e birra e il binge drinking \u00e8 diminuito.\n\nSecondo l\u2019Oms, per quanto riguarda i giovani (15-24 anni) che si sono dichiarati astemi negli ultimi 12 mesi, tra il 2010 e il 2016 in Italia c\u2019\u00e8 stato un aumento delle percentuali, sia per maschi che per femmine, con percentuali migliori della media europea.\n\nLamorgese sbaglia dunque quando dice che i giovani fanno sempre pi\u00f9 consumo di alcol, ma ha ragione quando afferma che \u00abl\u2019alcol \u00e8 vietato fino ai 18 anni\u00bb?\n\nIn Italia, la \u201cLegge quadro in materia di alcol e di problemi alcolcorrelati\u201d (n. 125 del 2001) \u00e8 stata modificata nel corso degli anni per normare nello specifico la vendita e la somministrazione di alcol, e non il suo consumo in generale. Con somministrazione si intende la vendita di un prodotto fatta per consumarlo sul posto.\n\nNella sua prima intervista televisiva da ministra dell\u2019Interno, Luciana Lamorgese ha detto che \u00abi ragazzi, se andiamo a verificare, purtroppo sempre pi\u00f9 in giovane et\u00e0 fanno ricorso anche all'alcol, e anche l\u2019alcol \u00e8 vietato fino ai 18 anni\u00bb.\n\nPer quanto riguarda l\u2019aumento del consumo di alcolici tra i giovani, le elaborazioni statistiche pi\u00f9 recenti non hanno rilevato una crescita tra maschi e femmine con un\u2019et\u00e0 compresa tra gli 11 e i 25 anni. Anzi, negli ultimi 10 anni c\u2019\u00e8 un trend generale di decrescita, a parte alcune sottocategorie di consumo.\n\nPer quanto riguarda le normative vigenti, \u00e8 vero che l\u2019alcol \u00ab\u00e8 vietato fino ai 18 anni\u00bb, ma in un senso specifico, e non il suo consumo in generale. La legge infatti punisce chi vende o somministra alcol ai minorenni, con maggiore severit\u00e0 a seconda che siano coinvolti o meno giovani con meno di 16 anni.", "lang": "it"}