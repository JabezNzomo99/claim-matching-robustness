{"title": "Nagranie, na kt\u00f3rym wida\u0107 spadaj\u0105cy pocisk na jeden z magazyn\u00f3w portowych w Bejrucie zosta\u0142o sfabrykowane", "subtitle": "Po ogromnej katastrofie, kt\u00f3ra mia\u0142a miejsce we wtorek 4 sierpnia w Bejrucie, w mediach spo\u0142eczno\u015bciowych pojawi\u0142 si\u0119 film, na kt\u00f3rym wida\u0107 spadaj\u0105cy pocisk na jeden z magazyn\u00f3w portowych w stolicy Libanu. Film zosta\u0142 sfabrykowany, pocisk zosta\u0142 dodany. Wed\u0142ug w\u0142adz Libanu do wybuchu dosz\u0142o po po\u017carze magazynu, w kt\u00f3rym znajdowa\u0142o si\u0119 ponad 2750 ton saletry amonowej.", "author": "sprawdzam.afp.com", "date": "2020-08-05T20:18:37+02:00", "vclaim_id": "vclaim-id-63780", "url": "https://sprawdzam.afp.com/nagranie-na-ktorym-widac-spadajacy-pocisk-na-jeden-z-magazynow-portowych-w-bejrucie-zostalo", "vclaim": "Nagranie, na kt\u00f3rym wida\u0107 spadaj\u0105cy pocisk na jeden z magazyn\u00f3w portowych w Bejrucie zosta\u0142o sfabrykowane\n\nPo ogromnej katastrofie, kt\u00f3ra mia\u0142a miejsce we wtorek 4 sierpnia w Bejrucie, w mediach spo\u0142eczno\u015bciowych pojawi\u0142 si\u0119 film, na kt\u00f3rym wida\u0107 spadaj\u0105cy pocisk na jeden z magazyn\u00f3w portowych w stolicy Libanu. Film zosta\u0142 sfabrykowany, pocisk zosta\u0142 dodany. Wed\u0142ug w\u0142adz Libanu do wybuchu dosz\u0142o po po\u017carze magazynu, w kt\u00f3rym znajdowa\u0142o si\u0119 ponad 2750 ton saletry amonowej.\n\nDwa r\u00f3\u017cne posty tego samego u\u017cytkownika pojawi\u0142y si\u0119 na Facebooku 5 i 7 sierpnia. \u201eManipulacja, pod\u0142o\u015b\u0107 g\u0142\u00f3wnych medi\u00f3w na \u015bwiatow\u0105 skal\u0119. (...) stopklatka zarejestrowa\u0142a dok\u0142adnie\u201d \u2013 czytamy w jednym z wpis\u00f3w.\n\nW materia\u0142ach wida\u0107 zdj\u0119cia pokazuj\u0105ce spadaj\u0105cy pocisk na jeden z magazyn\u00f3w portowych w stolicy Libanu. Maj\u0105 one 370 oraz 519 udost\u0119pnie\u0144. Zdj\u0119cia by\u0142y popularne i udost\u0119pniane na Facebooku, Youtubie i TikToku w r\u00f3\u017cnych j\u0119zykach (1, 2, 3, 4, 5).\n\nW j\u0119zyku arabskim nagranie sta\u0142o si\u0119 popularne razem z innym fake newsem, wed\u0142ug kt\u00f3rego odpowiedzialno\u015b\u0107 za wtorkow\u0105 katastrof\u0119 mia\u0142 wzi\u0105\u0107 na siebie Benjamin Netanjahu, premier Izraela. To nie jest prawda \u2013 histori\u0119 opisali\u015bmy w j\u0119zyku arabskim.\n\nNa oryginalnym nagraniu nie ma pocisku\n\nZesp\u00f3\u0142 AFP w Bejrucie zweryfikowa\u0142 oryginalne nagranie. By\u0142o ono pokazywane kilka godzin po wybuchu przez liba\u0144skie media. W nagraniu nie wida\u0107 \u015blad\u00f3w pocisku.\n\nU\u017cytkownik na swoim Facebooku udost\u0119pni\u0142 stopklatk\u0119 z film\u00f3w, kt\u00f3re pojawia\u0142y si\u0119 w mediach spo\u0142eczno\u015bciowych. Por\u00f3wnuj\u0105c j\u0105 z powy\u017cszym nagraniem, mo\u017cna zauwa\u017cy\u0107, \u017ce pocisk zosta\u0142 dodany po edycji.\n\nPot\u0119\u017cny wybuch wstrz\u0105sn\u0105\u0142 we wtorek p\u00f3\u017anym popo\u0142udniem stolic\u0119 Libanu powoduj\u0105c \u015bmier\u0107 co najmniej 135 os\u00f3b i rani\u0105c oko\u0142o 5 tys.\n\nPremier Libanu Hassan Diab jako przyczyn\u0119 tragedii podaje po\u017car sk\u0142adowanych w porcie niebezpiecznych chemikali\u00f3w \u2013 ponad 2750 ton saletry amonowej. \u015arodek ten to bezwonna, krystaliczna s\u00f3l, kt\u00f3ra przez dziesi\u0119ciolecia by\u0142a przyczyn\u0105 wielu wybuch\u00f3w przemys\u0142owych. W po\u0142\u0105czeniu z olejami opa\u0142owymi tworzy silny materia\u0142 wybuchowy stosowany w budownictwie, ale tak\u017ce w bombach domowej roboty, kt\u00f3re np. zosta\u0142y wykorzystane podczas zamachu w Oklahoma City w 1995 r.\n\nPodsumowuj\u0105c, popularny na Facebooku film nie pokazuje pocisku, kt\u00f3ry rzekomo spowodowa\u0142 wybuch w stolicy Libanu. Materia\u0142 zosta\u0142 zmontowany.", "lang": "pl"}