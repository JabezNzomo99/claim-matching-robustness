{"title": "Quello che Salvini non dice sulla cittadinanza italiana agli stranieri", "subtitle": "", "author": "pagellapolitica.it", "date": null, "vclaim_id": "vclaim-id-13276", "url": "https://pagellapolitica.it/dichiarazioni/8232/quello-che-salvini-non-dice-sulla-cittadinanza-italiana-agli-stranieri", "vclaim": "Il 24 marzo, durante un comizio della Lega a Treviso, in Veneto, il ministro dell\u2019Interno Matteo Salvini ha detto (min. -21:01) che \u00abcon questa legge l\u2019Italia \u00e8 gi\u00e0 oggi il Paese che d\u00e0 pi\u00f9 cittadinanze a cittadini stranieri in tutta Europa, quindi non penso ci sia bisogno di cambiare niente\u00bb.\n\nMa \u00e8 vero che l\u2019Italia, per merito della legge attuale, \u00e8 cos\u00ec \u201cgenerosa\u201d? Che cosa dicono i numeri e come funzionano le norme in Italia rispetto agli altri Paesi? In effetti, l\u2019Italia ha il record delle concessioni di cittadinanza: ma sarebbe sbagliato concludere che questo avvenga perch\u00e9 le nostre leggi in materia siano particolarmente generose. Vediamo perch\u00e9.\n\nNel 2017 (ultimo aggiornamento disponibile), l\u2019Italia \u00e8 stato il Paese Ue che ha concesso pi\u00f9 cittadinanze di tutti agli stranieri, seguito dal Regno Unito (123.106), Germania (115.421) e Francia (114.274).\n\nIl nostro Paese ricopre questo primato dal 2015, quando le cittadinanze concesse a stranieri erano state 178.035. Nel 2014 e 2013 il record era invece andato alla Spagna (rispettivamente, 205.880 e 225.793 concessioni), mentre nel 2012 al primo posto c\u2019era il Regno Unito, con 193.884 nuovi cittadini stranieri diventati britannici.\n\nDal 2006 al 2017, l\u2019Italia ha infatti concesso un totale di 1.138.120 nuove cittadinanze italiane a cittadini stranieri, partendo da un minimo di 35.266 nel 2006. Negli anni successivi si \u00e8 registrato un costante aumento, con una flessione tra il 2009 e il 2010 e il 2016 e il 2017.\n\nAltri Paesi Ue hanno per\u00f2 concesso molte pi\u00f9 cittadinanze di noi ( ). Dal 2006 al 2017, la Germania ne ha date 1.317.796 (il 13,6 per cento in pi\u00f9 dell\u2019Italia); la Spagna 1.393.999 (il 18,3 per cento in pi\u00f9 dell\u2019Italia); la Francia 1.456.978 (il 21,8 per cento in pi\u00f9 dell\u2019Italia); e il Regno Unito 1.941.311 (il 41,3 per cento in pi\u00f9 dell\u2019Italia).\n\nSecondo i dati Istat, tra le 146.605 nuove cittadinanze concesse agli stranieri in Italia nel 2017, le due nazioni pi\u00f9 rappresentate sono state Albania (27.112) e Marocco (22.645), un primato che queste due nazionalit\u00e0 si sono alternate almeno a partire dal 2012.\n\nIl motivo \u00e8 presto spiegato: rispetto ad altri Stati europei (come Regno Unito, Francia e Germania) l\u2019Italia \u00e8 un Paese dove l\u2019immigrazione \u00e8 cresciuta pi\u00f9 tardi, in particolare alla fine degli anni Ottanta. E proprio negli anni Novanta, sia Albania che Marocco sono state le due nazioni con il flusso migratorio pi\u00f9 consistente verso l\u2019Italia.\n\nNegli ultimi anni, con la legge attualmente in vigore, sono quindi maturate le condizioni affinch\u00e9 i cittadini albanesi e marocchini hanno potuto ottenere la nostra cittadinanza. Ma queste condizioni sono davvero cos\u00ec generose come lascia intendere Salvini e i dati pi\u00f9 recenti? In realt\u00e0, non \u00e8 cos\u00ec.\n\nIn generale, lo straniero pu\u00f2 richiedere la cittadinanza italiana se risiede in Italia da almeno 10 anni e se \u00e8 in possesso di una serie di requisiti (come dimostrare di avere redditi sufficienti al sostentamento e di non avere particolari precedenti penali). Pu\u00f2 inoltre ottenere la cittadinanza italiana anche per matrimonio, sposando qualcuno che ne \u00e8 gi\u00e0 in possesso.\n\nDal 2009, i ricercatori dell\u2019Osservatorio sulla democrazia dell\u2019Unione europea ( , Eudo \u2013 un\u2019organizzazione accademica interdisciplinare e indipendente, nata nel 2006 all\u2019interno dell\u2019Istituto universitario europeo finanziato dall\u2019Ue) hanno per\u00f2 avviato un progetto per comparare a livello europeo e internazionale le varie norme nell\u2019ambito della concessione della cittadinanza.\n\nPer esempio, per quanto riguarda la particolare forma di in vigore nel nostro Paese (se sei nato in Italia da cittadini stranieri, puoi diventare italiano dopo 18 anni di et\u00e0 e a seguito di un periodo di residenza legale ininterrotta), i ricercatori hanno calcolato un valore di restrittivit\u00e0 dello 0,23, contro, per esempio, lo 0,73 delle norme presenti in Francia e lo 0,60 di quelle del Regno Unito.\n\nDall\u2019altro, i recenti \u201crecord\u201d del nostro Paese non sono spiegati dalla \u201cgenerosit\u00e0\u201d del sistema vigente, ma dal fatto che negli ultimi anni stanno maturando i requisiti per ottenere la cittadinanza italiana soprattutto quegli stranieri \u2013 come albanesi e marocchini \u2013 che sono arrivati in Italia a partire dagli anni Novanta.", "lang": "it"}