{"title": "Nei, nettsiden NRK viser til er ikke en av Europas desidert st\u00f8rste innen sexsalg", "subtitle": "NRK viser til en rapport fra Pro Sentret som dokumentasjon, men det finnes ikke dekning for p\u00e5standen i rapporten.", "author": "www.faktisk.no", "date": null, "vclaim_id": "vclaim-id-22232", "url": "https://www.faktisk.no/faktasjekker/gjY/nei-nettsiden-nrk-viser-til-er-ikke-en-av-europas-desidert-storste-innen-sexsalg", "vclaim": "27. januar publiserte NRK saken \u00abNordmenn selger suverent mest sex p\u00e5 Europeisk eskorteside\u00bb. Tittelen er senere endret til \u00abNorge har suverent flest sex-annonser p\u00e5 europeisk eskorteside\u00bb. Det fremg\u00e5r ikke av saken at tittelen er endret.\n\nNettstedet NRK viser til opererer i en juridisk gr\u00e5sone. Selskapet bak nettsiden har hovedkontor i Tyskland, der sexkj\u00f8p er lovlig, noe det ikke er i Norge. Med dagens lovverk er det imidlertid lite man kan gj\u00f8re med saken, n\u00e5r serveren er plassert utenfor landets grenser.\n\nI NRKs artikkel reagerer Arbeiderpartiets stortingsrepresentant Jan B\u00f8hler p\u00e5 sakens tilsynelatende oppsiktsvekkende opplysninger. B\u00f8hler mener det er p\u00e5 tide \u00e5 endre politikken p\u00e5 feltet:\n\nAt saken brukes politisk gj\u00f8r det mer interessant \u00e5 sjekke om det er dekning for en sentral p\u00e5stand i artikkelen.\n\nP\u00e5standen vi skal se n\u00e6rmere p\u00e5 i denne faktasjekken, er i ingressen p\u00e5 artikkelen. Der st\u00e5r det:\n\nFor at denne p\u00e5standen skal v\u00e6re riktig, m\u00e5 det v\u00e6re flest annonser rettet mot nordmenn p\u00e5 det aktuelle nettstedet, og nettstedet m\u00e5 v\u00e6re blant de st\u00f8rste inne sexsalg i Europa. NRK har endret formuleringen i ingressen etter at Faktisk.no tok kontakt med dem.\n\nNRKs sak er basert p\u00e5 en rapport fra , Oslo kommunes hjelpetilbud til sexarbeidere. ble publisert i august 2017.\n\nN\u00e5r Faktisk.no ber om dokumentasjon for p\u00e5standen, er det ogs\u00e5 denne rapporten distriktsredakt\u00f8r Morten R\u00f8d i NRK S\u00f8rlandet viser til.\n\nI rapporten st\u00e5r det at nettstedet opererer i syv land, og at det er Norge som har desidert flest annonser, med 818 stykker per 26.06.2017. Nest flest har Sverige med 172, deretter f\u00f8lger Danmark (43), Spania (26), Finland (19), Polen (18) og Italia (15). Totalen blir alts\u00e5 1111 annonser.\n\nDet er med andre ord riktig at de fleste annonsene p\u00e5 nettstedet, retter seg mot norske kunder, slik NRK hevder. Men er det riktig at dette nettstedet, hvis prim\u00e6re marked er det lite folkerike landet Norge, er blant de st\u00f8rste innen europeisk sexsalg?\n\nI rapporten blir det poengtert at antallet annonser ikke er det samme som antallet personer som selger sex. En person kan legge ut et ubegrenset antall annonser p\u00e5 nettstedet, og det er vanlig at en person har mange annonser ute samtidig.\n\nIf\u00f8lge rapporten er det rimelig \u00e5 anta at det aktuelle nettstedet er markedsledende, n\u00e5r det gjelder annonsering av prostitusjonstjenester i Norge. Det st\u00e5r imidlertid ingenting om hvor stort nettstedet er i europeisk sammenheng.\n\nDet finnes alts\u00e5 ikke st\u00f8tte for p\u00e5standen om at nettsiden regnes som en av Europas desidert st\u00f8rste i rapporten NRK selv viser til.\n\nDet er spesialkonsulent Ida Elin Kock i Pro Sentret som har utarbeidet rapporten. Hun bekrefter til Faktisk.no at det ikke st\u00e5r noe i rapporten om at det aktuelle nettstedet er blant de st\u00f8rste i Europa. Hun forteller at p\u00e5standen ikke stammer fra Pro Sentret, og at hun ikke skj\u00f8nner hvor NRKs p\u00e5stand stammer fra.\n\n\u2013 Det vi har sagt er at nettstedet var st\u00f8rst i Norge da rapporten ble laget. All informasjon tilsier det. B\u00e5de v\u00e5r egen telling av annonser, samt opplysninger fra v\u00e5re brukere og andre akt\u00f8rer. Hva som er st\u00f8rst i Europa, er ikke v\u00e5rt felt, sier Kock.\n\nHun understreker at annonsetallene er i konstant endring, og at de ikke n\u00f8dvendigvis er de samme p\u00e5 n\u00e5v\u00e6rende tidspunkt.\n\ner den st\u00f8rste studien som omhandler trygghet, arbeidsforhold og regulering av internettbasert prostitusjon i Storbritannia.\n\nStudien henter sine deltakere fra landets st\u00f8rste eskortenettside. If\u00f8lge studien har forskerne verifisert at 29 826 personer hadde annonser med tilbud om seksuelle tjenester p\u00e5 nettsiden, mellom 1. august og 31. oktober 2017.\n\nTil sammenligning viser Pro sentrets telling til sammen 1111 annonser. Fordi tellem\u00e5ten er annerledes, blir ikke tallene direkte sammenlignbare. P\u00e5 den ene siden fremg\u00e5r det av Pro sentrets rapport at det er et visst gjennomtrekk blant annons\u00f8rene. Samtidig fremg\u00e5r det ogs\u00e5 at det er vanlig med duplikatannonser, der samme sexarbeider har flere ulike annonser ute samtidig.\n\nDet er uansett ingen tvil om at den britiske siden er mange ganger s\u00e5 stor som den NRK refererer til i sin sak.\n\nEt enkelt netts\u00f8k viser ogs\u00e5 at det finnes en rekke europeiske sider som er betydelig st\u00f8rre enn siden NRK viser til. \u00c9n av sidene Faktisk.no har funnet, hadde per 6. februar 33 687 annonser i ulike europeiske land. Dette er et \u00f8yeblikkstall, som kan sammenlignes med tallet fra Pro Sentrets rapport. Men denne nettsiden har alts\u00e5 30 ganger s\u00e5 mange annonser.\n\nDet finnes ogs\u00e5 en rekke andre europeiske nettsider for sexsalg som er vesentlig st\u00f8rre enn siden NRK viser til. Enkelte av nettsidene har flere annonser for de mest folkerike europeiske landene, enn det nettsiden NRK refererer til har totalt sett.\n\nFordi nettsidene bedriver en virksomhet som strider mot norsk lov, lenker ikke Faktisk.no til disse i faktasjekken. NRK er imidlertid forelagt dokumentasjonen.", "lang": "no"}