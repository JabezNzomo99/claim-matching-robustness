{"title": "Davvero la Banca d\u2019Italia \u00e8 controllata dalle banche private che dovrebbe controllare?", "subtitle": "Lo ha dichiarato l'ex deputato del Movimento Cinquestelle\u00a0Alessandro Di Battista in un post su Facebook. Abbiamo verificato", "author": "www.agi.it", "date": "2018-10-11T07:28+0200", "vclaim_id": "vclaim-id-10976", "url": "https://www.agi.it/fact-checking/bankitalia_banche_di_battista-4471945/news/2018-10-11/", "vclaim": "Secondo Di Battista, la banca centrale italiana ha un problema di governance, perch\u00e9 \"\u00e8 di fatto controllata dalle banche private che dovrebbe controllare\". Questo ipotetico conflitto di interessi metterebbe a rischio la funzione di supervisore della stessa Banca d\u2019Italia, sfavorendo la \"povera gente\".\n\nMa \u00e8 davvero cos\u00ec? Abbiamo verificato, e al netto di alcune precisazioni l\u2019affermazione di Di Battista \u00e8 fuorviante.\n\nSecondo i dati pi\u00f9 aggiornati (10 settembre 2018), su 124 partecipanti al capitale, diviso in 300 mila quote, solo una piccola parte \u00e8 in mano a istituti ed enti pubblici come Inps e Inail. Il resto \u00e8 di propriet\u00e0 di banche private \u2013 con Intesa San Paolo e Unicredit che insieme possiedono quasi un terzo delle quote \u2013, fondazioni bancarie, fondi pensione e assicurazioni.\n\nIn sostanza, \u00e8 vero che quasi tutto il capitale della banca centrale italiana \u00e8 in mano a banche private, ma questo non basta per dire che l\u2019istituzione \u00e8 \u00abcontrollata\u00bb effettivamente dai privati. Almeno per due motivi.\n\nPer il perseguimento delle finalit\u00e0 istituzionali, l\u2019Assemblea dei partecipanti \u2013 come chiarisce sempre lo Statuto \u2013 \"non ha alcuna ingerenza nell\u2019esercizio delle funzioni pubbliche\", sia della Banca d\u2019Italia che del suo governatore, che siede nel Consiglio ma non \u00e8 nominato dai rappresentanti delle banche private.\n\nInsomma, i privati hanno un ruolo ridotto, mentre la figura pi\u00f9 importante resta quella del governatore, che \u00e8 il secondo motivo per cui l\u2019influenza delle banche sul suo supervisore \u00e8 in realt\u00e0 limitata.\n\nIl governatore di Bankitalia \u00e8 di nomina politica. Come spiega l\u2019articolo 18 dello Statuto, \"la nomina del Governatore, il rinnovo del suo mandato e la revoca [...] sono disposti con decreto del Presidente della Repubblica, su proposta del Presidente del Consiglio dei ministri, previa deliberazione del Consiglio dei ministri, sentito il parere del Consiglio superiore\".\n\nE proprio l\u2019Europa ha un ruolo importante nel limitare ulteriormente l\u2019ingerenza delle banche private sull\u2019attivit\u00e0 delle banche centrali dei Paesi membri. Le competenze di queste ultime in tema di supervisione e controllo infatti \u2013 con la nascita dell\u2019Eurozona \u2013 sono state ridotte di molto, in favore della Bce stessa.\n\nLa Banca d\u2019Italia, ad esempio, esercita i propri poteri nei limiti e secondo le modalit\u00e0 previste dal Meccanismo di vigilanza unico (Mvu), introdotto nel 2014. Quest\u2019ultimo \u00e8 uno dei pilastri dell\u2019Unione bancaria dell\u2019Ue ed stabilisce inoltre che la Bce \"eserciti la vigilanza diretta su 119 banche significative dei paesi partecipanti, che detengono quasi l\u201982 per cento degli attivi bancari nell\u2019area dell\u2019euro\". Le pi\u00f9 grandi banche italiane sono quindi vigilate direttamente dalla Bce.\n\nLe principali finalit\u00e0 del Mvu sono, tra le altre, la salvaguardia della sicurezza e della solidit\u00e0 del sistema bancario europeo e lo sviluppo di una vigilanza coerente.\n\nL\u2019ex deputato del M5s Di Battista ha dichiarato che la Banca d\u2019Italia \u00e8 caratterizzata da un conflitto di interessi che influenzerebbe la sua attivit\u00e0 di supervisione, essendo \"di fatto controllata dalle banche private che dovrebbe controllare\". Quest\u2019affermazione \u00e8 in realt\u00e0 fuorviante per almeno due motivi.\n\nIn primo luogo, \u00e8 vero che gli istituti privati possiedono quasi tutte le quote di capitale della Banca d\u2019Italia, ma la loro rappresentanza ha un ruolo limitato sia nel perseguimento delle finalit\u00e0 istituzionali sia nella nomina del governatore, che \u00e8 pubblica.", "lang": "it"}