{"title": "Nie, to stworzona przez grafika animacja komputerowa", "subtitle": "Nagranie, na kt\u00f3rym rzekomo wida\u0107 bardzo rzadkie zjawisko meteorologiczne udost\u0119pni\u0142o na Facebooku ponad 40 tys. u\u017cytkownik\u00f3w. Tzw. piorun kulisty, to w rzeczywisto\u015bci efekt pracy bia\u0142oruskiego grafika.", "author": "sprawdzam.afp.com", "date": "2020-02-21T23:31:49+01:00", "vclaim_id": "vclaim-id-32402", "url": "https://sprawdzam.afp.com/nie-stworzona-przez-grafika-animacja-komputerowa", "vclaim": "Nie, to stworzona przez grafika animacja komputerowa\n\nNagranie, na kt\u00f3rym rzekomo wida\u0107 bardzo rzadkie zjawisko meteorologiczne udost\u0119pni\u0142o na Facebooku ponad 40 tys. u\u017cytkownik\u00f3w. Tzw. piorun kulisty, to w rzeczywisto\u015bci efekt pracy bia\u0142oruskiego grafika.\n\n- Bardzo rzadkie zjawisko: piorun kulisty - pisze na Facebooku jeden z u\u017cytkownik\u00f3w. Na nagraniu wida\u0107, jak kula niebieskiego \u015bwiat\u0142a kr\u0105\u017cy i b\u0142yska po trakcji kolejowej.\n\nNagranie od 8 lutego ma ju\u017c 4 tys. reakcji na Facebooku i ponad 42 udost\u0119pnie\u0144. To samo wideo by\u0142o tak\u017ce popularne w\u015br\u00f3d angielskich i hiszpa\u0144skich u\u017cytkownik\u00f3w Facebooka, gdzie mia\u0142o ponad 143 tys. udost\u0119pnie\u0144. Film znalaz\u0142 si\u0119 te\u017c na Tik Toku.\n\nPostanowili\u015bmy wideo wyszuka\u0107 za pomoc\u0105 odwrotnego wyszukiwania w Google'u. Okazuje si\u0119, \u017ce nagranie w rzeczywisto\u015bci jest dzie\u0142em grafika z Mi\u0144ska Andrieja Truchonowca, kt\u00f3ry opublikowa\u0142 je 27 maja 2019 r. na swoim kanale na YouTubie. Film ma prawie 180 tys. wy\u015bwietle\u0144.\n\nTytu\u0142, w t\u0142umaczeniu na j\u0119zyk polski brzmi: \u201eB\u0142yskawica kolejowa [CGI]\u201d. CGI jest skr\u00f3tem i oznacza \u201ecomputer generated image\u201d, czyli w t\u0142umaczeniu na j\u0119zyk polski: \u201eobraz wygenerowany komputerowo\u201d.\n\nW komentarzach do filmu rozwin\u0119\u0142a si\u0119 dyskusja, w kt\u00f3rej pojawi\u0142o si\u0119 mn\u00f3stwo w\u0105tpliwo\u015bci ze strony u\u017cytkownik\u00f3w. Grafik na niekt\u00f3re z pyta\u0144, czy film jest prawdziwy postanowi\u0142 odpowiedzie\u0107.\n\n- Jestem zaskoczony, jak wielu ludzi wierzy w cuda - pisa\u0142 w styczniu Truchonoviec. - Film stworzy\u0142em, kiedy zacz\u0105\u0142em uczy\u0107 si\u0119 grafiki komputerowej, wi\u0119c mo\u017ce mie\u0107 wiele b\u0142\u0119d\u00f3w - doda\u0142 grafik w komentarzu.\n\nW lutym skontaktowali\u015bmy si\u0119 z Truchonovcem. - Studiowa\u0142em grafik\u0119 komputerow\u0105 i efekty wizualne - powiedzia\u0142 AFP. Doda\u0142 te\u017c, \u017ce w tym czasie gra\u0142 w strzelank\u0119 Metro 2033, kt\u00f3rej akcja toczy si\u0119 w \u015bwiecie napisanym przez Dmitrija G\u0142uchowskiego, a fabu\u0142a oparta jest na ksi\u0105\u017cce o tym samym tytule. W niekt\u00f3rych poziomach tej gry, gracze musz\u0105 zmierzy\u0107 si\u0119 z anomali\u0105, kt\u00f3ra jest \u0142udz\u0105co podobna do pioruna kulistego.\n\nWed\u0142ug relacji \u015bwiadk\u00f3w objawia si\u0119 jako \u015bwiec\u0105ca i poruszaj\u0105ca kula. Czasem wydaje d\u017awi\u0119k podobny do syczenia. Naukowcy nie s\u0105 zgodni, co do okre\u015blenia faktycznej istoty pioruna kulistego.\n\nJedna z teorii, kt\u00f3ra zosta\u0142a opublikowana w magazynie \u201eOptik\u201d z 2019 r., g\u0142osi, \u017ce piorun kulisty to tak naprawd\u0119 \u015bwiat\u0142o uwi\u0119zione wewn\u0105trz cienkiego b\u0105belka powietrza.\n\nDoniesienia o pierwszej naukowej obserwacji pioruna kulistego pojawi\u0142y si\u0119 w 2014 r. Mia\u0142a jej dokona\u0107 grupa naukowc\u00f3w z uniwersytetu w Lanzhou w Chinach. Podczas gdy naukowcy obserwowali burz\u0119, w pewnym momencie w odleg\u0142o\u015bci 900 m od ich aparatury pojawi\u0142 si\u0119 piorun kulisty. Zjawisko trwa\u0142o nieco ponad sekund\u0119, a kula zmieni\u0142a barw\u0119 z bia\u0142ej na czerwonaw\u0105 i przesuwa\u0142a si\u0119 oko\u0142o 10 m poziomie i 3 m w pionie.\n\nOdkrycie naukowc\u00f3w pokazuje, \u017ce piorun kulisty nie unosi si\u0119 kilka centymetr\u00f3w nad ziemia i nie trwa tak d\u0142ugo, jak wideo Truchonovca.", "lang": "pl"}