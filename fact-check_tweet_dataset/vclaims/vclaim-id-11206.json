{"title": "Czy powstanie tunel mi\u0119dzy wyspami Wolin i Uznam?", "subtitle": "Czy powstanie tunel mi\u0119dzy wyspami Wolin i Uznam? Sprawdzamy co na ten temat powiedzia\u0142 Joachim Brudzi\u0144ski. Czy jego s\u0142owa s\u0105 zgodne z prawd\u0105?", "author": "demagog.org.pl", "date": null, "vclaim_id": "vclaim-id-11206", "url": "https://demagog.org.pl/wypowiedzi/czy-powstanie-tunel-miedzy-wyspami-wolin-i-uznam/", "vclaim": "Czy powstanie tunel mi\u0119dzy wyspami Wolin i Uznam?\n\n14 kwietnia 2016 Ministerstwo Infrastruktury i Budownictwa, Generalna Dyrekcja Dr\u00f3g Krajowych i Autostrad oraz prezydent \u015awinouj\u015bcia podpisali porozumienie umo\u017cliwiaj\u0105ce rozpocz\u0119cie procedury przetargu na budow\u0119 podziemnego tunelu pomi\u0119dzy wyspami Uznam, a Wolin. Na jego mocy GDDKiA b\u0119dzie si\u0119 zajmowa\u0142a prowadzeniem tej inwestycji, natomiast jej finansowanie i p\u00f3\u017aniejsze utrzymanie b\u0119dzie le\u017ca\u0142o w gestii Miasta \u015awinouj\u015bcie (z wykorzystaniem \u015brodk\u00f3w UE). Porozumienie to stanowi aneks do umowy podpisanej 3 sierpnia 2007 roku w Ministerstwie Transportu dotycz\u0105cej budowy tunelu. Jego sygnatariuszami byli: minister transportu w rz\u0105dzie Jaros\u0142awa Kaczy\u0144skiego Jerzy Polaczek, prezydent \u015awinouj\u015bcia Jerzy \u017bmurkiewicz i przedstawiciel Generalnego Dyrektora Dr\u00f3g Krajowych i Autostrad Janusz Koper.\n\n15 kwietnia 2016, dzie\u0144 po podpisaniu aneksu, Generalna Dyrekcja Dr\u00f3g Krajowych i Autostrad og\u0142osi\u0142a przetarg na zaprojektowanie i budow\u0119 tunelu podziemnego pomi\u0119dzy wyspami Uznam a Wolin. Kryteriami w przetargu s\u0105 cena w 90 % i czas realizacji w 10 % (od 47 do 50 miesi\u0119cy). Wykonawca wybrany w przetargu b\u0119dzie mia\u0142 50 miesi\u0119cy na realizacj\u0119 zadania.\n\nObietnica budowy podziemnego tunelu \u0142\u0105cz\u0105cego \u015awinouj\u015bcie z wysp\u0105 Wolin zosta\u0142a wyra\u017cona 29 pa\u017adziernika 2006 roku podczas wizyty w wojew\u00f3dztwie zachodniopomorskim premiera Jaros\u0142awa Kaczy\u0144skiego i ministra transportu Jerzego Polaczka.\n\nWypowied\u017a uznajemy za prawdziw\u0105, pomimo tego, \u017ce w 2005 roku Jaros\u0142aw Kaczy\u0144ski nie by\u0142 premierem oraz nie podpisywa\u0142 osobi\u015bcie porozumienia z w\u0142adzami samorz\u0105du w sprawie budowy tunelu (sygnatariuszem strony rz\u0105dowej by\u0142 minister transportu Jerzy Polaczek).", "lang": "pl"}