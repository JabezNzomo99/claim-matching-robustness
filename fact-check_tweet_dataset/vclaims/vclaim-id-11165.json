{"title": "Czy organizacje pozarz\u0105dowe mog\u0105 odpytywa\u0107 kandydat\u00f3w TK?", "subtitle": "Czy organizacje pozarz\u0105dowe mog\u0105 odpytywa\u0107 kandydat\u00f3w TK? Sprawdzamy co na ten temat powiedzia\u0142 Krystyna Paw\u0142owicz. Czy jej s\u0142owa s\u0105 zgodne z prawd\u0105?", "author": "demagog.org.pl", "date": null, "vclaim_id": "vclaim-id-11165", "url": "https://demagog.org.pl/wypowiedzi/czy-organizacje-pozarzadowe-moga-odpytywac-kandydatow-tk/", "vclaim": "Zgodnie z art. 42 ust. 1 Regulaminu Sejmu w pracach komisji sejmowych podczas rozpatrywania projekt\u00f3w ustaw (uchwa\u0142) mog\u0105 bra\u0107 udzia\u0142 oraz wyg\u0142asza\u0107 opinie zaproszeni eksperci. W odniesieniu do projektu ustawy, zgodnie z art. 70a ust. 1 tego\u017c regulaminu mo\u017ce, na skutek podj\u0119cia odpowiedniej uchwa\u0142y przez komisj\u0119 sejmow\u0105, do kt\u00f3rej skierowany zosta\u0142 projekt do rozpatrzenia, zosta\u0107 przeprowadzone wys\u0142uchanie publiczne, w kt\u00f3rym uczestniczy\u0107 mog\u0105 podmioty, kt\u00f3re po og\u0142oszeniu projektu w formie druku w trybie okre\u015blonym w art. 35 ust. 1 regulaminu Sejmu zg\u0142osi\u0142y do Sejmu, co najmniej na 10 dni przed dniem wys\u0142uchania publicznego, zainteresowanie pracami nad projektem ustawy. Z kolei na podstawie art. 154 ust. 3 w posiedzeniu komisji sejmowej, na zaproszenie prezydium komisji lub jej przewodnicz\u0105cego, mog\u0105 uczestniczy\u0107 przedstawiciele organizacji zawodowych i spo\u0142ecznych, a tak\u017ce inne osoby. W kwestii przes\u0142uchiwania kandydat\u00f3w na s\u0119dzi\u00f3w Trybuna\u0142u Konstytucyjnego nie wypracowano odr\u0119bnych regulacji. Niemniej jednak, podczas posiedze\u0144 Komisji Sprawiedliwo\u015bci i Praw Cz\u0142owieka w trakcie przes\u0142ucha\u0144 kandydat\u00f3w na stanowiska s\u0119dzi\u00f3w Trybuna\u0142u Konstytucyjnego, np. Romana Hausera, Andrzeja Jakubeckiego, Bronis\u0142awa Sitka, Andrzeja Jana Sokali oraz Krzysztofa \u015alebzaka, brali udzia\u0142 oraz zabierali g\u0142os przedstawiciele takich organizacji pozarz\u0105dowych, stowarzysze\u0144 i fundacji jak Helsi\u0144ska Fundacja Praw Cz\u0142owieka, Instytut Prawa i Spo\u0142ecze\u0144stwa, Sie\u0107 Obywatelska Watchdog Polska, Stowarzyszenie S\u0119dzi\u00f3w Polskich \u201eIustitia\u201d. Z przedstawionego jako przyk\u0142ad zapisu przebiegu posiedzenia Komisji Sprawiedliwo\u015bci z dnia 7 pa\u017adziernika 2015 roku wynika, \u017ce przedstawiciele wy\u017cej wymienionych organizacji zabierali g\u0142os podczas posiedzenia komisji, jednak nie zadawali bezpo\u015brednio pyta\u0144 kandydatom na stanowiska s\u0119dzi\u00f3w TK.\n\nW ramach projektu Obywatelski Monitoring Kandydat\u00f3w na S\u0119dzi\u00f3w, kt\u00f3ry zrzesza organizacje pozarz\u0105dowe, m.in. Sekcj\u0119 Polsk\u0105 Mi\u0119dzynarodowej Komisji Prawnik\u00f3w, Instytut Prawa i Spo\u0142ecze\u0144stwa oraz Helsi\u0144sk\u0105 Fundacj\u0119 Praw Cz\u0142owieka, od kilku lat monitorowane s\u0105 wybory s\u0119dzi\u00f3w Trybuna\u0142u Konstytucyjnego, tak\u017ce poprzez form\u0119 wys\u0142uchania publicznego konkretnych kandydat\u00f3w. Kandydaci zapraszani s\u0105 na spotkania poprzez poszczeg\u00f3lne organizacje, jednak nie maj\u0105 obowi\u0105zku odpowiada\u0107 na ich zapytania oraz zaproszenia.", "lang": "pl"}