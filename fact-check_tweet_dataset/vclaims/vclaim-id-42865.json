{"title": "Nie, technologia 5G nie zabi\u0142a ptak\u00f3w w Hadze", "subtitle": "W ostatnich dniach wielu u\u017cytkownik\u00f3w Facebooka udost\u0119pni\u0142o film ukazuj\u0105cy dziesi\u0105tki martwych ptak\u00f3w. Mia\u0142y zgin\u0105\u0107 w jednym z park\u00f3w w Hadze, w Holandii, na skutek test\u00f3w sieci telekomunikacyjnej najnowszej generacji. Prawd\u0105 jest, \u017ce oko\u0142o 300 ptak\u00f3w pad\u0142o tam martwych jesieni\u0105 2018 r., jednak nie w wyniku test\u00f3w sieci 5G. W chwili zdarzenia, w tym mie\u015bcie nie by\u0142y", "author": "sprawdzam.afp.com", "date": "2020-05-07T15:59:39+02:00", "vclaim_id": "vclaim-id-42865", "url": "https://sprawdzam.afp.com/nie-technologia-5g-nie-zabila-ptakow-w-hadze", "vclaim": "Nie, technologia 5G nie zabi\u0142a ptak\u00f3w w Hadze\n\nW ostatnich dniach wielu u\u017cytkownik\u00f3w Facebooka udost\u0119pni\u0142o film ukazuj\u0105cy dziesi\u0105tki martwych ptak\u00f3w. Mia\u0142y zgin\u0105\u0107 w jednym z park\u00f3w w Hadze, w Holandii, na skutek test\u00f3w sieci telekomunikacyjnej najnowszej generacji. Prawd\u0105 jest, \u017ce oko\u0142o 300 ptak\u00f3w pad\u0142o tam martwych jesieni\u0105 2018 r., jednak nie w wyniku test\u00f3w sieci 5G. W chwili zdarzenia, w tym mie\u015bcie nie by\u0142y przeprowadzane \u017cadne testy tej sieci.\n\n- Test sieci 5G przeprowadzony w Holandii *wypad\u0142 pomy\u015blnie* wszystkie ptaki zdech\u0142y - czytamy w po\u015bcie udost\u0119pnionym na Facebooku 9 kwietnia.\n\nW film pokazuje martwe ptaki, kt\u00f3re zbiera pracownik s\u0142u\u017cb sanitarnych. Ma na twarzy maseczk\u0119 a na d\u0142oniach r\u0119kawiczki. Ptaki zbiera do czarnych toreb foliowych. Teren zosta\u0142 ogrodzony bia\u0142o-czerwon\u0105 ta\u015bm\u0105. W lewym g\u00f3rnym rogu ekranu widoczny jest znak trupiej czaszki z napisem 5G. Film ko\u0144czy si\u0119 stwierdzeniem: \u201e\u015bmier\u0107 ptak\u00f3w zwi\u0105zana jest z prowadzonymi w s\u0105siedztwie parku testami nowej sieci 5G\u201d.\n\nInna u\u017cytkowniczka Facebooka zamie\u015bci\u0142a 18 kwietnia post z linkiem do d\u0142u\u017cszej wersji filmu z YouTube'a. Trwa ponad cztery minuty. Zaczyna si\u0119 on widokiem stada lataj\u0105cych szpak\u00f3w, kt\u00f3remu towarzyszy gro\u017ana muzyka. W tytule czytamy:\n\n \u201eHaga. Setki ptak\u00f3w zgin\u0119\u0142y na skutek test\u00f3w sieci 5G. Dnia, 5 listopada 2018 r.\u201d.\n\nW filmie pojawia si\u0119 przedstawiciel miasta, jak czytamy to Robert Barker, radny z ramienia Partii na rzecz Zwierz\u0105t. Nie s\u0142yszymy jednak jego oryginalnej wypowiedzi gdy\u017c na\u0142o\u017cony zosta\u0142 na ni\u0105 g\u0142os lektora. Na koniec pojawiaj\u0105 si\u0119 sceny monta\u017cu anten telekomunikacyjnych na dachu budynku. Od 17 kwietnia film zyska\u0142 ponad 3 tys. wy\u015bwietle\u0144. By\u0142 szeroko komentowany i udost\u0119pniany.\n\nTakie same filmy lub podobne zdj\u0119cia zawsze z martwymi ptakami pojawi\u0142y si\u0119 te\u017c tu czy tu. Cz\u0119\u015b\u0107 zdj\u0119\u0107 martwych ptak\u00f3w, jak w tym po\u015bcie, pochodzi\u0142a z w\u0142oskiej gazety Il Messagero, kt\u00f3ra w lutym opisa\u0142a zniszczenia na ulicach Rzymu z powodu gwa\u0142townych burz. Od powalonych drzew ucierpia\u0142y w\u00f3wczas setki ptak\u00f3w.\n\nNiekt\u00f3rzy internauci, m.in. tu czy tu, na nowo udost\u0119pniali stare tre\u015bci ze strony \u201eOdkrywamy zakryte\u201d o ptakach rzekomo zabitych przez testy sieci 5G w Hadze.\n\nR\u00f3\u017cne teorie o szkodliwo\u015bci sieci 5G dla zdrowia cz\u0142owieka i przyrody zyska\u0142y jeszcze wieksz\u0105 popularno\u015b\u0107 podczas epidemii koronawirusa. Wielu internaut\u00f3w \u0142\u0105czy pojawienie si\u0119 Covid-19 z wdra\u017caniem tej nowej technologii telekomunikacyjnej.\n\nCo tak naprawd\u0119 wydarzy\u0142o si\u0119 Hadze?\n\nJak zawsze postarali\u015bmy si\u0119 dotrze\u0107 do informacji \u017ar\u00f3d\u0142owych. Odczytuj\u0105c logo na mikrofonie ustalili\u015bmy, \u017ce materia\u0142 filmowy zosta\u0142 zrealizowany przez telewizj\u0119 Hart van Nederland. Wida\u0107 w jej relacjach te same uj\u0119cia zbieranych ptak\u00f3w w parku Huijgens w Hadze przez tego samego pracownika. Na stronie telewizji odnale\u017a\u0107 mo\u017cna trzy materia\u0142y filmowe na temat \u015bmierci ptak\u00f3w w Hadze, kt\u00f3re stacja nada\u0142a na prze\u0142omie pa\u017adziernika i listopada 2018 r. Poni\u017cej publikujemy zapowiedzi materia\u0142\u00f3w, wraz z linkami (1, 2, 3).\n\nW \u017cadnym telewizja nie wspomina o masztach 5G, ani o \u015bmiertelnym wp\u0142ywie test\u00f3w najnowszej telefonii kom\u00f3rkowej. Jako mo\u017cliw\u0105 przyczyn\u0119 podaje si\u0119 zatrucie naturalnymi toksynami owoc\u00f3w cisa.\n\nInformacja pojawi\u0142a si\u0119 te\u017c w wielu innych holenderskich mediach m.in. na stronie RTL NIEUWS, gdzie zwr\u00f3cono uwag\u0119 na ska\u017con\u0105 wod\u0119 w okolicy parku.\n\nCia\u0142a martwych szpak\u00f3w z Hagi zosta\u0142y zbadane przez naukowc\u00f3w z Bioveterinary Research Institute Uniwersytetu w Wageningen, w \u015brodkowej Holandii, a tak\u017ce z Muzeum historii naturalnej w Rotterdamie.\n\nJak wykaza\u0142a sekcja, ptaki zgin\u0119\u0142y na skutek krwawienia wewn\u0119trznego doznanego w wyniku p\u0119kni\u0119cia w\u0105troby. Dozna\u0142y tak\u017ce innych obra\u017ce\u0144 takich jak urazy czaszki. Doj\u015b\u0107 do nich mog\u0142o na skutek silnego uderzenia, czytamy w komunikacie muzeum w Rotterdamie opublikowanym 27 grudnia 2018 r. \u201eObra\u017cenia te wskazuj\u0105, \u017ce ptaki niew\u0105tpliwie uderzy\u0142y w jak\u0105\u015b barier\u0119 z ogromn\u0105 si\u0142\u0105 - w ga\u0142\u0119zie drzew, ziemi\u0119, w siebie nawzajem. Mog\u0142y zosta\u0107 sp\u0142oszone przez drapie\u017cnika, takiego jak sowa czy jastrz\u0105b i nagle wpad\u0142y w panik\u0119. Wed\u0142ug naukowc\u00f3w, szpaki nie mog\u0142y spa\u015b\u0107 z drzew z powodu choroby, os\u0142abienia, zatrucia lub te\u017c, \u017ce by\u0142y martwe nim spad\u0142y na ziemi\u0119\u201d - czytamy w konkluzji. Naukowcy wspomnieli tak\u017ce o obecno\u015bci w cia\u0142ach ptak\u00f3w naturalnej toksyny wyst\u0119puj\u0105cej w owocach cisa (Taxus baccata). Jednak wykluczyli, by truj\u0105ce pestki mog\u0142y by\u0107 bezpo\u015bredni\u0105 przyczyn\u0105 ich \u015bmierci, gdy\u017c ptaki zwykle wydalaj\u0105 je w ca\u0142o\u015bci.\n\nRzeczniczka Uniwersytetu w Wageningen Annet Blanken w rozmowie telefonicznej z AFP na pocz\u0105tku maja potwierdzi\u0142a, \u017ce wyniki bada\u0144 by\u0142y ostateczne i od tego czasu nie odnotowano w Holandii \u017cadnych innych przypadk\u00f3w \u015bmierci ptak\u00f3w na du\u017ca skal\u0119.\n\n\u015amier\u0107 ptak\u00f3w w parku Huijgens nie mog\u0142a te\u017c nast\u0105pi\u0107 w wyniku test\u00f3w sieci 5G z tej prostej przyczyny, \u017ce w tym czasie w Hadze nie wykonywano \u017cadnych test\u00f3w nowej sieci.\n\nPotwierdzi\u0142 to holenderski Urz\u0105d Komunikacji Antennenbureau w komunikacie prasowym z 14 listopada 2018 r. Przytaczamy jego tre\u015b\u0107:\n\n- W parku Huijgens w Hadze nie odbywa\u0142y si\u0119 testy. Biuro Antenne otrzyma\u0142o pytania dotycz\u0105ce nag\u0142ej \u015bmierci szpak\u00f3w w Huijgenspark w Hadze. Wed\u0142ug informacji mia\u0142o to by\u0107 spowodowane promieniowaniem pochodz\u0105cym z nadajnik\u00f3w 5G. To nieprawda. W pobli\u017cu parku nie dokonywano \u017cadnych test\u00f3w stacji bazowych 5G w tym czasie - czytamy w komunikacie.\n\n- Nie ma te\u017c naukowego potwierdzenia dla teorii m\u00f3wi\u0105cej, \u017ce ptaki gin\u0105 na skutek promieniowania pochodz\u0105cego z sieci telekomunikacji mobilnej. W ca\u0142ej Holandii zainstalowane s\u0105 maszty transmisyjne u\u017cywane m.in. do komunikacji radiowej, telewizyjnej i telefonii mobilnej. Podlegaj\u0105 one okre\u015blonym normom i standardom. S\u0105 bezpieczne dla zdrowia. Pomiary wykazuj\u0105, \u017ce promieniowanie sieci mobilnej jest znacznie poni\u017cej okre\u015blonych standard\u00f3w bezpiecze\u0144stwa - napisa\u0142 holenderski urz\u0105d.\n\nTesty 5G. Tak, ale w czerwcu\n\nW Hadze wykonano tylko jeden test sieci 5G. Zezwolenie na przetestowanie instalacji uzyska\u0142a chi\u0144ska firma Huawei na jeden dzie\u0144, o czym mo\u017cna by\u0142o przeczyta\u0107 w informacji z 28 czerwca 2018 r. opublikowanej na stronie telecompaper.com, po\u015bwi\u0119conej bran\u017cy telekomunikacyjnej. Zatem testy 5G by\u0142y, ale prawie p\u00f3\u0142 roku przed wydarzeniami w Huijgenspark.\n\nO nieprawdziwej informacji o zgonach ptak\u00f3w w Hadze z powodu 5G napisa\u0142a jako jedna z pierwszych hinduska strona fact-checkingowa News mobile, ameryka\u0144ski Snopes a po polsku Telepolis.pl oraz FakeNews.pl.", "lang": "pl"}