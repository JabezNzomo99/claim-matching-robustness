{"title": "I Oslo har antall mindre\u00e5rige som har mer enn ti registrerte lovbrudd i l\u00f8pet av ett \u00e5r, doblet seg p\u00e5 to-tre \u00e5r", "subtitle": "Bydel S\u00f8ndre Nordstrand topper statistikken, med totalt seks personer.", "author": "www.faktisk.no", "date": null, "vclaim_id": "vclaim-id-21315", "url": "https://www.faktisk.no/faktasjekker/ojk/i-oslo-har-antall-mindrearige-som-har-mer-enn-ti-registrerte-lovbrudd-i-lopet-av-ett-ar-doblet-seg", "vclaim": "I Politisk kvarter p\u00e5 NRK onsdag 13. juni diskuterte Frps Himanshu Gulati og Maria Aasen-Svensrud (Ap) hvordan man b\u00f8r straffe unge kriminelle for \u00e5 f\u00e5 bukt med blant annet gjengkriminalitet i Oslo.\n\nP\u00e5 sp\u00f8rsm\u00e5l om hva slags type virkemiddel som b\u00f8r brukes, svarte Gulati:\n\n\u2013 Vi som samfunn har jo hatt et m\u00e5l om at ungdommer ikke skal settes i fengsel, og det er jo riktig, for noen som gj\u00f8r en feil tidlig i livet, skal f\u00e5 en mulighet til \u00e5 komme p\u00e5 rett vei resten av livet. Men den type kriminalitet vi n\u00e5 ser i deler av Oslo \u00d8st, med unge kriminelle, veldig mange av dem med over ti registrerte lovbrudd, det viser at vi st\u00e5r overfor en ny type kriminalitetstrend blant unge, og p\u00e5 de gjengangerne s\u00e5 mener jeg at vi m\u00e5 bruke hardere lut, og ogs\u00e5 vurdere fengselsstraffer.\n\nVidere p\u00e5sto han at \u00abantall mindre\u00e5rige som har mer enn ti registrerte lovbrudd i l\u00f8pet av ett \u00e5r, har doblet seg i l\u00f8pet av to-tre \u00e5r\u00bb. Det er den p\u00e5standen vi skal ta for oss i denne faktasjekken.\n\nPersoner mellom 10 og 17 \u00e5r, som blir registrert med fire eller flere straffbare forhold i Oslo kommune i l\u00f8pet av et kalender\u00e5r, defineres som unge gjengangere.\n\nDet f\u00f8res ogs\u00e5 statistikk over unge gjengangere med ti eller flere registrerte straffbare forhold.\n\nRegistrerte straffbare forhold betyr at en kriminell handling er anmeldt og at en person er mistenkt eller siktet for noe straffbart. Personen trenger alts\u00e5 ikke \u00e5 ha blitt d\u00f8mt for forholdet som omtales.\n\nFaktisk.no tar kontakt med Gulati og sp\u00f8r hva han legger til grunn for p\u00e5standen. Han viser til tall fra en Salto-rapport for 2017.\n\nSalto st\u00e5r for \u00abSammen lager vi et trygt Oslo\u00bb, og er en samarbeidsmodell mellom Oslo kommune og Oslo politidistrikt. Form\u00e5let er \u00e5 drive kriminalitetsforebyggende arbeid blant barn og unge. I den siste Salto-rapporten, basert p\u00e5 data fra 2017, finnes detaljert informasjon om unge gjengangere:\n\nDe siste \u00e5rene har det v\u00e6rt en \u00f8kning i antall unge gjengangere totalt og i antall unge gjengangere med ti straffbare forhold eller mer.\n\nDet er riktig som Frps Gulati p\u00e5st\u00e5r. Fra 2015 til 2017 har antall unge gjengangere med minst ti straffbare forhold, (mer enn) doblet seg, fra 12 til 27 personer. Dette tilsvarer en \u00f8kning p\u00e5 125 prosent.\n\nGulati har sett p\u00e5 utviklingen fra et bunn\u00e5r til et av topp\u00e5rene. Hadde man sett p\u00e5 utviklingen mellom 2013 og 2017, ville man funnet en \u00f8kning p\u00e5 rundt 17 prosent \u2013 eller fire personer.\n\nI Politisk kvarter sa Gulati ogs\u00e5 at vi ser en ny type kriminalitetstrend blant unge. Tallene har imidlertid v\u00e6rt h\u00f8yere tidligere, b\u00e5de i 2005 og i 2007. Da ble henholdsvis 28 og 29 unge registrert med ti straffbare forhold eller mer.\n\nSlik har utviklingen i antall personer mellom 10 og 17 \u00e5r i Oslo kommune v\u00e6rt, i samme periode:\n\nHvem er de?\n\nI den omtalte Salto-rapporten finnes det detaljert informasjon om de 27 unge gjengangerne med minst ti registrerte straffbare forhold i Oslo kommune i 2017.\n\nDe er fordelt p\u00e5 ni bydeler. S\u00f8ndre Nordstrand topper statistikken, med totalt seks personer.\n\nI Salto-rapporten ser man p\u00e5 unge gjengangere fra 10 til 17 \u00e5r, og gjengangere i aldersgruppen 18-22 \u00e5r. En person som i l\u00f8pet av et kalender\u00e5r er registrert med tre straffbare forhold f\u00f8r fylte 18 \u00e5r, og inntil tre etter fylte 18 \u00e5r, telles ikke som gjenganger i noen av gruppene.\n\nSlik har utviklingen i antall personer fra 10 til 17 \u00e5r i hver enkelt bydel v\u00e6rt, fra 2008 til 2017:\n\nI rapporten kommer det tydelig frem at det har v\u00e6rt en kraftig \u00f8kning i unge gjengangere de siste to \u00e5rene, alts\u00e5 fra 2015 til 2017. Det st\u00e5r ogs\u00e5 at gjengangerne ofte kjenner hverandre p\u00e5 tvers av byen:\n\nVidere st\u00e5r det at de 27 unge gjengangerne med ti eller flere straffbare forhold registrert i 2017, allerede har beg\u00e5tt kriminalitet i flere \u00e5r.\n\nFor unge gjengangere generelt - personer under 18 \u00e5r med fire eller flere registrerte straffbare forhold i l\u00f8pet av et kalender\u00e5r, ser utviklingen slik ut:\n\nTidligere har vi faktasjekket en p\u00e5stand om at det aldri har v\u00e6rt mer kriminalitet. Det er ikke riktig, hverken i Norge eller Oslo. Statistikk fra Statistisk sentralbyr\u00e5, Oslo politidistrikt og Oslo kommune viser at de overordnede kriminalitetstallene har v\u00e6rt betydelig h\u00f8yere f\u00f8r.\n\nHeidi Mork Lomell, instituttleder ved Institutt for kriminologi og rettssosiologi ved Universitetet i Oslo, uttalte da til Faktisk.no at endringer i kriminalstatistikk ikke alltid gir et riktig bilde p\u00e5 om kriminaliteten faktisk g\u00e5r ned eller opp.\n\nDet er mange faktorer som kan f\u00f8re til at endringer i statistikken ikke gjenspeiler reelle endringer i kriminaliteten. M\u00f8rketallene er store for lovbruddstyper som vold og seksuallovbrudd, og n\u00e5r det gjelder narkotikakriminalitet kan statistikken i st\u00f8rre grad v\u00e6re uttrykk for politiets prioriteringer enn reelle endringer i kriminalitetsbildet.\n\nN\u00e5r kan man straffes i Norge?\n\nFor \u00e5 kunne straffes for en kriminell handling i Norge, m\u00e5 den som har brutt loven ha v\u00e6rt tilregnelig da den straffbare handlingen fant sted. Man regnes ikke som tilregnelig dersom man er under 15 \u00e5r gammel.\n\n15 \u00e5r er alts\u00e5 den kriminelle lavalderen i Norge. Unge over 15 \u00e5r og under 18 \u00e5r, kan bare id\u00f8mmes ubetinget fengselsstraff n\u00e5r det er \u00abs\u00e6rlig p\u00e5krevd\u00bb, if\u00f8lge straffeloven. Fengselsstraffen kan ikke v\u00e6re p\u00e5 mer enn 15 \u00e5r.\n\nI 2016 ble 15 personer registrert med ti eller flere straffbare forhold i Oslo. Politiet i Oslo har p\u00e5 foresp\u00f8rsel fra Faktisk.no gjort et s\u00f8k p\u00e5 avgj\u00f8relsen som er tatt i disse sakene.\n\nAv de 15 personene var \u00e9n person under 15 \u00e5r hele \u00e5ret. \u00c9n hadde registrerte forhold b\u00e5de f\u00f8r og etter fylte 15 \u00e5r. Alle de 14 ungdommene som hadde dem eller flere registrerte forhold etter fylte 15 \u00e5r i 2016, fikk koder som regnes som oppklart.\n\n58 forhold, eller 27,2 prosent av sakene, er henlagt etter bevisets stilling.\n\nTotalt 154 av 213 forhold ble oppklart. I seks saker ble personen registrert med straffbart forhold frikjent. 17 forhold ble henlagt fordi personen var under 15 \u00e5r.", "lang": "no"}