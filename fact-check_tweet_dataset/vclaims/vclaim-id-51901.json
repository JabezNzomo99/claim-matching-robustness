{"title": "Meloni sbaglia: l\u2019Italia non ha \u00abfirmato per attivare\u00bb il Mes", "subtitle": "", "author": "www.pagellapolitica.it", "date": null, "vclaim_id": "vclaim-id-51901", "url": "https://www.pagellapolitica.it/dichiarazioni/8573/meloni-sbaglia-litalia-non-ha-firmato-per-attivare-il-mes", "vclaim": "Giorgia Meloni (Fdi), sempre il 9 aprile, ha scritto sul suo profilo Facebook che \u00abil ministro Gualtieri ha firmato per attivare il Mes\u00bb. Al post \u00e8 associata un\u2019immagine in cui si legge: \u00abil governo (...) ha detto s\u00ec al Mes\u00bb.\n\nInoltre, all\u2019indomani dell\u2019Eurogruppo, diversi esponenti del governo e della maggioranza hanno precisato che l\u2019Italia non intende fare ricorso al Mes. Giuseppe Conte, secondo quanto riporta la Stampa, avrebbe fatto sapere: \u00abL\u2019importante adesso sar\u00e0 spiegare bene che noi non lo attiveremo\u00bb. Vito Crimi, capo politico del M5s, intervistato da Radio 1 ha detto (min. -1.07) \u00abnoi una linea di credito garantita dal Mes non la voteremo\u00bb.\n\nIl Meccanismo europeo di stabilit\u00e0 (Mes) \u00e8 stato istituito nell\u2019ottobre 2012, in risposta alla crisi economica che aveva colpito negli anni precedenti l\u2019Europa, come successore dei fondi temporanei (Efsf e Efsm) che lo aveva preceduto.\n\n\u00c8 un fondo che pu\u00f2 prestare soldi agli Stati europei in difficolt\u00e0 che ne facciano domanda: non ha insomma natura obbligatoria e la sua attivazione non viene decisa a livello europeo. Sono gli Stati nazionali che, se lo ritengono, possono richiederla.\n\nIl governo italiano, in base alla legge 234 del 2012 (in particolare artt. 4-5) che disciplina la partecipazione dell'Italia alla formazione e all'attuazione della normativa e delle politiche dell'Unione europea, non pu\u00f2 (n\u00e9 avrebbe potuto) chiedere l\u2019attivazione del Mes senza prima consultare il Parlamento in proposito. Quindi non era possibile, e infatti non \u00e8 successo, che l\u2019Italia chiedesse il 9 aprile l\u2019attivazione del Mes.\n\nIl Mes ha vari strumenti per aiutare il Paese in difficolt\u00e0 che avanza la sua richiesta: prestiti economici, dati in cambio dell\u2019accettazione da parte del Paese aiutato di un programma di riforme concordato; acquisti di titoli di Stato sul mercato primario e secondario; linee di credito precauzionali; prestiti per la ricapitalizzazione indiretta delle banche; e ricapitalizzazioni dirette.\n\nIn particolare l\u2019Eurogruppo ha proposto \u2013 perch\u00e9, sottolineiamo, non \u00e8 la riunione dei ministri dell\u2019Economia dell'area euro a prendere le decisioni, ma sono i capi di Stato e di governo riuniti nel Consiglio europeo a farlo, anche in base a quanto proposto dall\u2019Eurogruppo \u2013 di modificare uno degli strumenti cha ha disposizione il Mes, quello delle Eccl, cio\u00e8 le linee di credito rafforzate (Enhanced conditions credit line).\n\nFinora lo Stato che avesse fatto richiesta delle Eccl sarebbe stato obbligato ad adottare misure correttive per evitare che gli stessi problemi di mancanza di liquidit\u00e0 si possano ripresentare in futuro.\n\nLa modifica proposta dall\u2019Eurogruppo per aiutare gli Stati che ne facciano richiesta ad affrontare le conseguenze economiche della pandemia di coronavirus elimina la condizione delle misure correttive e pone come unica condizione che lo Stato richiedente si impegni a usare i soldi ricevuti dal Mes (fino al 2 per cento del Pil del 2019, che sarebbero circa 35 miliardi per l\u2019Italia) solo per \u00abfinanziare l\u2019assistenza sanitaria diretta e indiretta, e i costi relativi alla cura e alla prevenzione\u00bb collegati alla crisi causata dal Covid-19.\n\nIl Mes \u00e8 stato creato nel 2012, \u00e8 un meccanismo facoltativo e non obbligatorio, si attiva cio\u00e8 su richiesta degli Stati. L\u2019Italia non ne ha finora chiesto l\u2019attivazione n\u00e9, in base alla legge, avrebbe potuto farlo senza passare prima dal Parlamento.\n\nL\u2019Eurogruppo del 9 aprile ha proposto \u2013 la decisione spetter\u00e0 al Consiglio europeo dove si riuniscono i capi di Stato e di governo \u2013 di indebolire le condizioni con cui il Mes presta soldi a uno Stato tramite Eccl (linee di credito rafforzate). Si propone in particolare di eliminare la condizione dell\u2019adozione di misure correttive da parte dello Stato che chiede e riceve i soldi del Mes, a patto che questi soldi vengano usati solo per finanziare l\u2019assistenza sanitaria.\n\nIl ministro Gualtieri ha sottoscritto questa proposta dell\u2019Eurogruppo, a nome dell\u2019Italia, che rende quindi meno limitante per la sovranit\u00e0 nazionale degli Stati che ne facessero eventualmente richiesta l\u2019intervento del Mes. Si vedr\u00e0 nel futuro se l\u2019Italia vorr\u00e0 fare richiesta, anche se al momento la posizione espressa dal governo e dalla maggioranza \u00e8 nettamente contraria.\n\nQuesto \u00e8 falso: il ministro dell\u2019Economia italiano ha dato il via libera alle conclusioni dell\u2019Eurogruppo in cui si propone al Consiglio europeo di modificare il Mes \u2013 gi\u00e0 in vigore da anni e la cui attivazione non \u00e8 stata chiesta dall\u2019Italia \u2013 per renderlo meno limitante per la sovranit\u00e0 nazionale degli Stati che ne facessero eventualmente richiesta.", "lang": "it"}