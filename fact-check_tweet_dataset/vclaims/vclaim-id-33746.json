{"title": "L\u2019Europa \u00abse ne frega\u00bb dell\u2019Italia devastata dal maltempo?", "subtitle": "", "author": "pagellapolitica.it", "date": null, "vclaim_id": "vclaim-id-33746", "url": "https://pagellapolitica.it/dichiarazioni/8446/leuropa-se-ne-frega-dellitalia-devastata-dal-maltempo", "vclaim": "Il Fondo di solidariet\u00e0 europeo, di cui ci siamo occupati anche in passato, \u00e8 stato istituito nel 2002 in risposta alle inondazioni che avevano colpito l\u2019Europa centro-orientale, e da allora ha concesso (al 30 aprile 2019) 79 stanziamenti a fronte di diverse calamit\u00e0 naturali (terremoti, incendi, carestie e cos\u00ec via) a 24 diversi Paesi membri.\n\nCon quasi 2 miliardi e 800 milioni di euro ricevuti, l\u2019Italia \u00e8 di stacco il Paese Ue che ha maggiormente beneficiato di questo Fondo. Segue a distanza la Germania, con un miliardo di euro ricevuti.\n\nIn base al regolamento che istituisce il Fondo di solidariet\u00e0 europeo (art. 4), sono le \u00abautorit\u00e0 nazionali competenti\u00bb dello Stato che devono presentare alla Commissione europea una domanda di contributo finanziario del Fondo, \u00abnon appena possibile, e comunque non oltre dodici settimane dalla data in cui si \u00e8 verificato il primo danno a seguito di una catastrofe naturale\u00bb.\n\nAbbiamo contattato la Protezione Civile e ci hanno confermato che ad oggi questa domanda di contributo finanziario non \u00e8 ancora stata presentata dall\u2019Italia alla Commissione europea.\n\nIl motivo \u00e8 che per ottenere l\u2019aiuto economico del Fondo bisogna quantificare e documentare i danni subiti, un\u2019operazione complessa che richiede del tempo per essere completata. Per questo il regolamento istitutivo del Fondo prevede che lo Stato abbia fino a tre mesi di tempo per formalizzare la propria richiesta, che viene successivamente valutata dalla Commissione europea.\n\nGubitosa accusa l\u2019Unione europea di \u00abdormire\u00bb e \u00abfregarsene\u00bb di fronte alle calamit\u00e0 naturali che hanno colpito l\u2019Italia negli ultimi giorni, da nord a sud, in quanto non avrebbe ancora attivato il Fondo di solidariet\u00e0 europeo, appositamente creato per situazioni come questa.\n\nL\u2019accusa \u00e8 del tutto infondata, in quanto per attivare il Fondo in questione serve una richiesta formale da parte dell\u2019Italia e questa richiesta non \u00e8 ancora stata presentata. Il motivo, ci hanno spiegato dalla Protezione Civile, \u00e8 che la domanda deve essere corredata di una corposa documentazione che quantifichi e dimostri i danni subiti e ad oggi non c\u2019\u00e8 ancora stato il tempo per definirla. Per Gubitosa dunque un \u201cPanzana pazzesca\u201d.", "lang": "it"}