{"title": "Quanto sono sicuri i treni italiani?", "subtitle": "", "author": "pagellapolitica.it", "date": null, "vclaim_id": "vclaim-id-19716", "url": "https://pagellapolitica.it/dichiarazioni/8080/quanto-sono-sicuri-i-treni-italiani", "vclaim": "Secondo la definizione dell\u2019 (UIC), associazione internazionale del trasporto ferroviario, un incidente \u00e8 significativo quando \u00e8 stato coinvolto almeno un veicolo ferroviario in movimento che ha causato almeno un decesso o un ferito grave, pi\u00f9 di 150.000 euro di danni, oppure un'interruzione del traffico di sei o pi\u00f9 ore.\n\nSono quindi esclusi gli incidenti nelle officine, nei magazzini, nei depositi e quelli causati da gesti volontari (suicidi o atti vandalici). Va ricordato inoltre che l\u2019incidentalit\u00e0 ferroviaria, nelle statistiche internazionali, \u00e8 ponderata per i volumi di traffico espressi in \u201cmilioni di treni km\u201d (Mln tr-km), cio\u00e8 in sostanza sulla base dei chilometri complessivi percorsi dai treni.\n\nIl dato italiano \u00e8 allineato con il valore medio di Paesi con reti e tipi di servizi assimilabili (Regno Unito, Spagna, Germania e Francia), ma superiore se si prendono in considerazione i soli incidenti che hanno coinvolto le persone, ovvero gli \u201cincidenti alle persone per materiale rotabile in movimento\u201d.\n\nCome riportato dalla relazione presentata da ANSF, la mortalit\u00e0 ferroviaria in Europa (secondo dati rilevati fra il 2010 e il 2014) \u00e8 pi\u00f9 bassa rispetto a quella di Paesi con reti e tipi di servizi assimilabili, come Stati Uniti, Canada o Corea del Sud.\n\n\u00c8 simile a quella dell\u2019Australia e sensibilmente pi\u00f9 alta solo rispetto a quella del Giappone - Paese in cui non ci sono state vittime nell\u2019anno preso in esame e in cui si sono verificati solo 49 incidenti negli ultimi 18 anni.\n\nIn Italia, nel 2017 le vittime - ovvero i morti e i feriti gravi - degli incidenti ferroviari sono state 93, di cui 88 sulla Rete RFI e 5 sulle Reti Regionali. La maggior parte delle vittime (76 su 93) sono state provocate dal materiale rotabile in movimento, 13 ai passaggi a livello, per indebito attraversamento o urti contro veicoli stradali, due da una collisione del treno e due si sono verificati durante il lavoro nei cantieri.\n\nIl grafico 3 conferma che il tasso di vittime ferroviarie in Italia \u00e8 generalmente pi\u00f9 basso rispetto alla media europea, e mostra differenze pi\u00f9 marcate sulle reti regionali anche a causa dei volumi di traffico inferiori: il singolo incidente ed eventuali vittime hanno quindi un\u2019incidenza maggiore.\n\nSul dato del 2016, ad esempio, pesa molto l\u2019incidente tra Andria e Corato, sulla linea Bari-Barletta, in Puglia, nel quale persero la vita 23 persone e 50 rimasero ferite. L\u2019incidente \u00e8 avvenuto il 12 luglio 2016.\n\nIl ministro delle Infrastrutture Danilo Tonielli ha affermato che gli standard di sicurezza sui treni italiani sono al massimo livello. Per verificare la sua dichiarazione, ci siamo basati in primo luogo sulla frequenza degli incidenti pi\u00f9 rilevanti.\n\nI dati raccolti mostrano che la media italiana per quanto riguarda gli incidenti gravi e il numero di vittime \u00e8 inferiore a quella europea, in linea con quella dei Paesi europei che hanno reti e tipi di servizi assimilabili e inferiore rispetto a quella dei Paesi extraeuropei con infrastrutture e servizi simili - ad eccezione del Giappone. Per Danilo Toninelli, quindi, un \u201cVero\u201d.", "lang": "it"}