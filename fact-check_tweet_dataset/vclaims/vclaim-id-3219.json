{"title": "\u00c8 vero che gli sbarchi dei migranti a gennaio sono pi\u00f9 che raddoppiati?", "subtitle": "Abbiamo controllato le affermazioni di Giorgia Meloni sui 4.800 sbarchi del primo mese dell'anno", "author": "www.agi.it", "date": "2018-02-21T20:44+0100", "vclaim_id": "vclaim-id-3219", "url": "https://www.agi.it/fact-checking/giorgia_meloni_immigrati-3531482/news/2018-02-21/", "vclaim": "Lo scorso 20 febbraio Giorgia Meloni, presidente di Fratelli d\u2019Italia, ha scritto su Twitter: \u201cSecondo Minniti il fenomeno migratorio \u00e8 sotto controllo. Ricordo che a gennaio 2018 gli sbarchi sono stati circa 4.800, pi\u00f9 del doppio rispetto al dicembre 2017. Che dite, li mandiamo a casa questi bugiardi, cos\u00ec fermiamo davvero l\u2019immigrazione incontrollata?\u201d.\n\nIl dato riportato \u00e8 impreciso e crea una suggestione \u2013 quella che gli sbarchi siano in aumento \u2013 che \u00e8 smentita dai numeri nel loro complesso.\n\nDa un confronto rispetto all\u2019anno scorso, il dato di gennaio \u00e8 inferiore a quello del 2017, quando a gennaio erano arrivati 4.468 migranti, e a quello del 2016 (5.273 arrivi a gennaio).\n\nIl dato citato da Meloni \u00e8 dunque impreciso: gli arrivi a gennaio sono stati poco meno di 4.200, che \u00e8 in effetti pi\u00f9 di quelli di dicembre scorso. Ma se il numero fosse quello citato dalla leader di Fratelli d\u2019Italia (4.800) gli sbarchi di gennaio 2018 sarebbero superiori a quelli di gennaio 2017. Invece \u00e8 da luglio 2017 incluso che ogni mese si registra un dato inferiore rispetto allo stesso mese dell\u2019anno precedente.", "lang": "it"}