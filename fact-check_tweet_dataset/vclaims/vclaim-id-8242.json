{"title": "Posiadanie marihuany - jakie regulacje obowi\u0105zywa\u0142y do 2000 r.?", "subtitle": "Monika P\u0142atek o tym, \u017ce posiadanie marihuany do 2000 r. nie by\u0142o karane. Poddajemy weryfikacji to, co w kwestii marihuany m\u00f3wi\u0142a Monika P\u0142atek.", "author": "demagog.org.pl", "date": null, "vclaim_id": "vclaim-id-8242", "url": "https://demagog.org.pl/wypowiedzi/posiadanie-marihuany-jakie-regulacje-obowiazywaly-do-2000-r/", "vclaim": "Obecnie posiadanie niewielkiej ilo\u015bci marihuany jest karalne na podstawie art. 62 ust. 3 ustawy z dnia 29 lipca 2005 r. o przeciwdzia\u0142aniu narkomanii:\n\nust. 1. Kto, wbrew przepisom ustawy, posiada \u015brodki odurzaj\u0105ce lub substancje psychotropowe, podlega karze pozbawienia wolno\u015bci do lat 3.\n\nust. 3. W wypadku mniejszej wagi, sprawca podlega grzywnie, karze ograniczenia wolno\u015bci albo pozbawienia wolno\u015bci do roku.\n\nW teorii prawa karnego funkcjonuje wiele definicji poj\u0119\u0107: \u201edepenalizacja\u201d i \u201edekryminalizacja\u201d. W pewnym zakresie uznaje si\u0119 je za to\u017csame.\n\nDepenalizacja wg. W. Cie\u015blaka oznacza \u0142agodzenie kary poprzez eliminacj\u0119 najsurowszych \u015brodk\u00f3w i zmniejszenie miary pozosta\u0142ych; wg. L. Gardockiego z\u0142agodzenie lub ca\u0142kowite uchylenie karalno\u015bci danego typu czynu.\n\nDekryminalizacja wg. W. Cie\u015blaka to wy\u0142\u0105czenie okre\u015blonych zachowa\u0144 z kr\u0119gu czyn\u00f3w zabronionych albo przeniesienie ich z kategorii przest\u0119pstw do zbioru wykrocze\u0144 tj. czyn\u00f3w zabronionych o typowo mniejszym \u0142adunku spo\u0142ecznej szkodliwo\u015bci; wg. L. Gardockiego wy\u0142\u0105czenie jakiego\u015b typu czynu z kr\u0119gu przest\u0119pstw.\n\nNa skutek ustawy z dnia 26 pa\u017adziernika 2000 r. o zmianie uchylonej ju\u017c ustawy o przeciwdzia\u0142aniu narkomanii z dnia 24 kwietnia 1997 r. faktycznie posiadanie niewielkiej ilo\u015bci marihuany jest zn\u00f3w karalne \u2013 nowelizacja z 2000 r. dokona\u0142a usuni\u0119cia przepisu art. 48 ust. 4, kt\u00f3ry brzmia\u0142: \u201eNie podlega karze sprawca wyst\u0119pku okre\u015blonego w ust. 1 [Kto, wbrew przepisom ustawy, posiada \u015brodki odurzaj\u0105ce lub substancje psychotropowe (\u2026)], kt\u00f3ry posiada na w\u0142asny u\u017cytek \u015brodki odurzaj\u0105ce lub substancje psychotropowe w ilo\u015bci nieznacznej\u201e.\n\nNa gruncie ju\u017c nieobowi\u0105zuj\u0105cej ustawy o przeciwdzia\u0142aniu narkomanii z 1997 r., a dok\u0142adnie do jej nowelizacji w roku 2000 faktycznie posiadanie niewielkiej ilo\u015bci marihuany nie by\u0142o karalne (o ile mie\u015bci\u0142o si\u0119 w zakresie normy z art. 48 ust. 4 przedmiotowej ustawy).", "lang": "pl"}