{"title": "Nei, NASA-GISS har ikke manipulert en total temperatur\u00f8kning i perioden 1880-2011 p\u00e5 0,8 grader", "subtitle": "Alle klimadata m\u00e5 justeres etter hvert som vi f\u00e5r ny kunnskap og nye data", "author": "www.faktisk.no", "date": null, "vclaim_id": "vclaim-id-20129", "url": "https://www.faktisk.no/faktasjekker/5wk/nei-nasa-giss-har-ikke-manipulert-en-total-temperaturokning-i-perioden-1880-2011-pa-08-grader", "vclaim": "Det stilles sp\u00f8rsm\u00e5l ved om de menneskeskapte klimaendringene er et resultat av inkompetanse hos verdens ledende klimainstitusjoner, eller om det er et bedrageri, der noen bevisst forleder kloden til \u00e5 tro at den globale oppvarmingen er menneskeskapt.\n\nI artikkelen beskrives det hvordan en helt sentral institusjon for global registrering av temperaturer, amerikanske NASA-GISS, jukser med historiske temperaturm\u00e5linger. NASA-GISS er en forkortelse for \u00abNational Aeronautics and Space Administration - Goddard institute for Space Studies\u00bb.\n\nVed \u00e5 justere ned de historiske temperaturm\u00e5lingene f\u00e5r de klimaendringene til \u00e5 v\u00e6re st\u00f8rre enn de i virkeligheten er, hevder han. Dette viser seg i noen helt sentrale faktuelle p\u00e5stander i artikkelen:\n\nDen overordnede p\u00e5standen i setningene over er at NASA-GISS jukser med temperaturdata, og manipulerer inn en temperatur\u00f8kning som ikke har skjedd. Det er dette vi skal se n\u00e6rmere p\u00e5 i denne faktasjekken.\n\nArtikkelen er delt, kommentert eller reagert p\u00e5 over 2200 ganger.\n\nArtikkelforfatter er r\u00f8rlegger Roy-Arne Breivik fra Stokmarknes. I 2017 fikk han selv f\u00f8le ekstremv\u00e6r p\u00e5 kroppen da naustet bl\u00e5ste over ham. Han er selverkl\u00e6rt \u00abklima-ateist\u00bb. Endringene skjer, men de ikke har noe med menneskelige utslipp \u00e5 gj\u00f8re, presiserer han.\n\nTil Faktisk.no skriver han at klima-dataene er \u00abtuklet med\u00bb. P\u00e5standen om 0,8 graders manipulert temperatur\u00f8kning omtaler han som en \u00abspissformulering\u00bb:\n\n\u2013 Om temperaturen er manipulert med 0,5\u00b0C eller 0,95\u00b0C er egentlig irrelevant. Hovedpoenget er at store deler av den \u00abalarmerende\u00bb temperatur\u00f8kningen er manipulert inn, skriver han.\n\nN\u00e5r vi sp\u00f8r om hva som er hans kilder, viser han hovedsakelig til en video fra et foredrag den dansk-norske geografiprofessoren Ole Humlum holdt p\u00e5 en konferanse arrangert av Klimarealistene. Dette er en gruppering som mener klimaendringene hovedsakelig skyldes naturlige variasjoner, og ikke utslipp av klimagasser. De skriver:\n\nI videoen viser Humlum til at temperaturer m\u00e5lt for mange ti\u00e5r siden har blitt justert i nyere tid. Han sier:\n\nKonkret viser han til hvordan temperaturm\u00e5linger gjort av det islandske meteorologiske instituttet (IMO) er blitt endret p\u00e5 av amerikanerne i NASA-GISS:\n\nBreivik viser ogs\u00e5 til en rekke artikler om temaet, publisert p\u00e5 nettsteder som er skeptiske til menneskeskapte klimaendringer, eksempelvis her, her og her.\n\nHan skriver ogs\u00e5 at han brukte feil \u00e5rstall, og at manipulasjonen med temperaturdata g\u00e5r helt tilbake til 1860.\n\nP\u00e5stander om manipulering av temperaturdata har v\u00e6rt fremmet i flere fasonger av det globale klimaskeptiske milj\u00f8et.\n\nNASA-GISS har i en artikkel forklart hvorfor historiske data justeres. Det er hovedsakelig to \u00e5rsaker:\n\nSiden 1981 har NASA p\u00e5 grunn av ny kunnskap i flere omganger endret p\u00e5 beregningsmodellene for global overflatetemperatur (GISTEMP). S\u00e6rlig skyldes dette ny kunnskap om hvordan menneskelig aktivitet forurenser temperaturm\u00e5linger lokalt. M\u00e5lestasjoner som er plassert i n\u00e6rheten av urbane str\u00f8k blir p\u00e5virket lokalt av oppvarming fra blant annet bygninger.\n\nDe viser selv til et eksempel for \u00e5 illustrere hvorfor historiske temperaturer justeres:\n\nInger Hansen-Bauer ved Meteorologisk institutt i Oslo viser til at menneskelig aktivitet endrer seg hele tiden. Derfor vil for eksempel urbanisering rundt et m\u00e5lepunkt gradvis f\u00f8re til forstyrrelser p\u00e5 m\u00e5lingene\n\n\u2013 Det er lite utstyr som st\u00e5r p\u00e5 samme sted over s\u00e5 lang tid. Utstyret endrer seg ogs\u00e5. I tillegg endrer milj\u00f8et seg rundt m\u00e5lestasjonene. Derfor blir lange tidsserier det vi kaller inhomogene. De m\u00e5 homogeniseres, sier hun til Faktisk.no.\n\nTemperaturene justeres derfor slik at de gir et bilde av hvordan det ville v\u00e6rt om m\u00e5lepunktene var de samme med det samme utstyret hele tiden.\n\nNASA-GISS har publisert tabeller som viser hvordan tidsserien med den globale overflatetemperaturen har blitt justert i flere omganger.\n\nGrafen over viser tydelig at det i l\u00f8pet av \u00e5rene fra 1981 og frem til i dag har v\u00e6rt gjort en rekke justeringer av historiske temperaturdata. S\u00e6rlig har det v\u00e6rt justeringer av temperaturen i perioden f\u00f8r andre verdenskrig. Til tross for justeringene er bildet som tegnes over tid ganske entydig.\n\nNASAs mest oppdaterte og ferskeste bane for historisk global temperatur er fra 2017. Den viser at overflatetemperaturen p\u00e5 kloden steg med 0,78 grader fra 1880 til 2011.\n\nHansen-Bauer ved Meteorologisk institutt synes beskrivelsen p\u00e5 NASAs nettsider av hvilke justeringer som er gjort - og hvorfor - er god. Der dokumenteres ogs\u00e5 hvor stor innvirkning de forskjellige justeringene har.\n\nBreivik og Humlum er s\u00e6rlig opptatt av dataene fra Islands meteorologiske institutt (IMO) og viser til at disse skal ha blitt \u00abmanipulert\u00bb. Breivik skriver:\n\nFaktisk.no tar kontakt med Islands ledende klimatolog, Trausti Johnson ved Ve\u00f0urstofa (v\u00e6rstua eller IMO). Han er tydelig oppgitt over gjentagende p\u00e5stander fra klimafornektere om datamanipulasjon.\n\n\u2013 Disse kritikerne forst\u00e5r ikke n\u00f8dvendigheten av \u00e5 justere gamle publiserte data - selv n\u00e5r jeg forklarer det i detalj. De bare fortsetter \u00e5 spre p\u00e5stander om at data blir forfalsket, skriver han i en e-post.\n\nHan viser til en rekke bloggposter (1, 2, 3, 4, 5) der han har fors\u00f8kt \u00e5 forklare de islandske m\u00e5ledataene.\n\n\u2013 Mange av kritikerne gidder ikke lese dette. De bare fortsetter \u00e5 spre sine hovedsakelig ignorante p\u00e5stander uansett.\n\nNoe av grunnlaget for at p\u00e5standene har f\u00e5tt grobunn i det klimafornektende milj\u00f8et er en reell vitenskapelig uenighet mellom IMO og NASA-GISS om hvordan gamle data best skal justeres. I motsetning til hva som skrives i Nettavisen-innlegget, har IMO diskutert metodene med NASA-GISS:\n\n\u2013 Justeringer av gamle publiserte data er absolutt n\u00f8dvendig. Men NASA-GISS har en annen tiln\u00e6rming til dette enn vi har, og derfor er det avvik. Deres metode m\u00e5 absolutt sies \u00e5 v\u00e6re akseptabel. Jeg stiller meg tvilende til enkelte justeringer de har gjort, men dette er ingen ting \u00e5 bekymre seg for om vi ser p\u00e5 det store bildet, skriver Johnson.\n\n\u2013 Jeg mener v\u00e5re justeringer er bedre for omr\u00e5dene rundt Island enn de NASA-GISS gj\u00f8r, men jeg skj\u00f8nner godt deres situasjon.\n\nFordi NASA-GISS h\u00e5ndterer data fra hele verden har de valgt en mer global enhetlig tiln\u00e6rming til hvordan dataene justeres.\n\n\u2013 Det er bra for oss, og interessant, at noen utenforst\u00e5ende jobber med islandske data med andre metoder enn det vi gj\u00f8r, sier Johnson.\n\nHanssen-Bauer ved Metererologisk institutt p\u00e5 Blindern er enig med Johnson i at islendingene har bedre forutsetninger for \u00e5 jobbe med sine egne data.\n\n\u2013 Ideelt sett burde homogenitetsanalyser av dataene gj\u00f8res i hvert enkelt land, fordi det er der man har informasjon om endringer ved m\u00e5lestasjonene, og dessuten et bedre datagrunnlag for \u00e5 gj\u00f8re riktige justeringer. Det er imidlertid ikke alle land som har ressurser til \u00e5 gj\u00f8re slike analyser. Produsentene av de globale datasettene har derfor sine egne rutiner der dataene sjekkes og justeres, skriver hun.\n\nDet er riktig at NASA-GISS, i likhet med andre klimaforskere justerer historiske data om for eksempel temperatur.\n\nMen dette er hverken \u00abjuks med tall\u00bb, eller \u00abmanipulasjon\u00bb. Justeringene er vitenskapelig funderte tilpassinger, slik at alle data blir sammenliknbare.\n\nEndret m\u00e5leutstyr, endret plassering og endret milj\u00f8 rundt m\u00e5lestasjoner gj\u00f8r at lange tidsserier med data ikke er sammenlignbare uten s\u00e5kalt homogenisering av dataene.\n\nNy kunnskap om hvordan temperaturendringene virker har f\u00f8rt til flere revideringer av den historiske temperaturutviklingen, men det stor bildet av en betydelig varmere klode har ikke endret seg.\n\nDet er en faglig uenighet mellom islandske klimaforskere og NASA-GISS om hvordan dataene for Island best kan justeres, men islendingene anerkjenner amerikanernes tiln\u00e6rming.\n\nDet er helt feil at NASA-GISS har manipulert inn en temperatur\u00f8kning p\u00e5 0,8 grader som ikke har skjedd.", "lang": "no"}