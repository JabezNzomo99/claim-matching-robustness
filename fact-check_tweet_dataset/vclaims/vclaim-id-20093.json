{"title": "Chi ha eletto pi\u00f9 sindaci?", "subtitle": "", "author": "pagellapolitica.it", "date": null, "vclaim_id": "vclaim-id-20093", "url": "https://pagellapolitica.it/dichiarazioni/7850/chi-ha-eletto-piu-sindaci", "vclaim": "\u201cIl PD \u00e8 il partito che ha eletto pi\u00f9 sindaci al primo turno. Ed \u00e8 il partito che manda pi\u00f9 candidati al ballottaggio\u201d.\n\nDopo il voto delle amministrative di domenica scorsa, i leader politici si sono affrettati a dare le loro interpretazioni dei risultati. Matteo Renzi, nella sua eNews di luned\u00ec 12 giugno, ha scritto che il PD ha eletto pi\u00f9 sindaci al primo turno e manda pi\u00f9 candidati al ballottaggio. Vediamo se \u00e8 vero.\n\nDomenica 11 giugno si \u00e8 votato in 1.004 comuni su poco meno di ottomila (la lista completa dei comuni al voto \u00e8 qui) ed erano chiamati alle urne 9,1 milioni di italiani. Si votava per eleggere sindaco e consiglieri comunali in 25 capoluoghi di provincia. L\u2019affluenza finale a livello nazionale \u00e8 stata del 60,07 per cento, in leggero calo rispetto alle amministrative di un anno fa (quando fu del 62,14 per cento).\n\nDifficile dirlo con assoluta precisione. Nei piccoli comuni - la stragrande maggioranza - la lotta \u00e8 spesso tra liste civiche, senza simboli di partito nazionali. Ci sono poi una miriade di situazioni particolari: ad esempio, in qualche caso il PD appoggia un candidato sindaco, senza per\u00f2 far comparire il simbolo. Ne avevamo parlato pi\u00f9 nel dettaglio dopo le amministrative dello scorso anno.\n\nMa il fact-checker ama andare per il sottile, e quindi siamo andati a vedere tutte le liste presentate nei 1.004 comuni (l\u2019elenco completo \u00e8 qui, da integrare con quelli delle regioni a statuto speciale di Friuli Venezia-Giulia e Sicilia).\n\nGli elettori che sono andati a votare domenica hanno trovato il simbolo di almeno una delle quattro forze politiche principali a livello nazionale - PD, M5S, Forza Italia e Lega Nord/Noi con Salvini - in circa 325 comuni, che per comodit\u00e0 abbiamo riportato in questo documento.* In alcuni si presentavano tutti e quattro, in molti altri soltanto alcuni o perfino solo uno.\n\nIl Partito Democratico presentava una lista - da solo o pi\u00f9 spesso in coalizione - in 154 comuni, pi\u00f9 o meno lo stesso numero di Forza Italia (155 comuni), da sola o pi\u00f9 spesso - soprattutto al Nord - nello stesso schieramento della Lega Nord. Il partito di Matteo Salvini, da parte sua, ha presentato una lista in 167 comuni, quasi tutti al Centro-nord. Mentre Forza Italia e PD tendono a correre con il proprio simbolo solo nei comuni maggiori, infatti, la Lega Nord presenta il suo anche in molti comuni piccoli e piccolissimi.\n\nMa al primo posto di questa classifica troviamo il Movimento 5 Stelle, con una lista in ben 222 comuni a livello nazionale. La Sicilia \u00e8 un caso molto particolare e interessante: in molti comuni, il M5S era l\u2019unico simbolo \u201cnazionale\u201d presente sulla scheda (esempi: 1, 2, 3, 4, 5).\n\nIl magazine di analisi politiche ed elettorali ha pubblicato il 13 giugno un\u2019analisi del primo turno delle elezioni amministrative. L\u2019analisi si basa sui 160 comuni con pi\u00f9 di 15 mila abitanti, in cui l\u2019elezione \u00e8 a doppio turno, ovvero si va al ballottaggio: in quelli inferiori a 15 mila abitanti, chi prende pi\u00f9 voti al primo turno vince. Distingue poi tra \u201ccentrosinistra\u201d, \u201csinistra\u201d, \u201ccentro\u201d, \u201ccentrodestra\u201d e cos\u00ec via, senza registrare la presenza o meno di un simbolo del PD tra le liste. Probabilmente per questo motivo, i risultati sono leggermente diversi dal nostro conteggio.\n\nSecondo i calcoli di YouTrend, il centrosinistra ha vinto al primo turno in 29 comuni, nettamente davanti al centrodestra (11 sindaci) e ai candidati delle civiche (7 sindaci). Si presenta poi in vantaggio al ballottaggio in altri 46 e in svantaggio in 41: in totale, 87 comuni con un candidato del centrosinistra al secondo turno, contro i 79 del centrodestra. A prima vista, Renzi sembrerebbe quindi aver ragione.\n\nIl Partito Democratico, da solo, ha eletto al primo turno 29 sindaci in tutta Italia e ne ha portati al ballottaggio altri 75. Forza Italia, se sommiamo quelli ottenuti da sola e quelli eletti insieme alla Lega, arriva a 17 sindaci eletti e a 63 ballottaggi; la Lega, da parte sua, ha il suo simbolo sotto 25 sindaci eletti (contando quelli insieme a Forza Italia) e 51 al ballottaggio. Il Movimento 5 Stelle, nonostante abbia presentato il suo simbolo in pi\u00f9 comuni di tutti, ha eletto solo due sindaci e ha portato al ballottaggio 10 candidati.\n\n* Ci sono piccoli casi di incertezza, dunque il numero va preso con un certo margine di errore. Non abbiamo considerato quasi nessun caso di simboli simili, riprese e denominazioni del tipo \u201cDemocratici per...\u201d. Le uniche eccezioni sono i (pochi) casi di \u201cForza + Paese al voto\u201d, dato che riprendono integralmente le caratteristiche grafiche del simbolo di Forza Italia.", "lang": "it"}