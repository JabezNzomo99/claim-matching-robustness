{"title": "Perch\u00e9 Trump continua a confondere le spese militari degli Usa con le quote Nato", "subtitle": "Il presidente Usa chiede pi\u00f9 risorse agli stati membri della Nato, con dati e affermazioni che abbiamo controllato", "author": "www.agi.it", "date": "2018-07-12T07:19+0200", "vclaim_id": "vclaim-id-4904", "url": "https://www.agi.it/fact-checking/donald_trump_nato_onu_spese_militari-4143251/news/2018-07-12/", "vclaim": "Il presidente degli Stati Uniti Donald Trump, lo scorso 9 luglio, ha scritto su Twitter due messaggi in cui si \u00e8 occupato delle spese degli Stati europei per la NATO, criticando quello che a suo parere sarebbe un impegno finanziario insufficiente.\n\nTrump ha scritto: \u201cGli Usa spendono per la NATO molto pi\u00f9 di qualsiasi altro Paese. Questo non \u00e8 giusto e non \u00e8 accettabile. Anche se questi Paesi stanno aumentando i loro contributi da quando sono stato eletto, devono fare molto di pi\u00f9. La Germania \u00e8 all\u20191%, gli Stati Uniti sono al 4%, e la NATO serve all\u2019Europa molto pi\u00f9 di quanto non serva agli Usa. Secondo alcune stime, gli Usa pagano il 90% della Nato, con molti Paesi che non sono nemmeno vicini a rispettare l\u2019impegno del 2%\u201d.\n\nLe percentuali che ha ricordato Trump per Germania e Stati Uniti (1% e 4%) si riferiscono alle spese militari complessive sostenute dai vari Stati. Da come pone la questione Trump \u2013 parlando di \u201cspese per la NATO\u201d e \u201ccontributi\u201d \u2013 sembra che la percentuale del Pil impiegata per le spese militari serva integralmente a pagare i conti dell\u2019Alleanza. Non \u00e8 cos\u00ec, naturalmente.\n\nDunque le spese militari statunitensi sono, per una legittima scelta politica dei vari presidenti americani, molto alte e hanno sostenuto sforzi bellici talvolta addirittura contrastati da diversi membri europei dell\u2019Alleanza, come l\u2019invasione dell\u2019Iraq nel 2003).\n\nQuindi, con riferimento alle spese dirette per la NATO, in senso stretto, non \u00e8 vero che gli Usa spendano molto di pi\u00f9 di qualsiasi altro Paese. Le spese sono ripartite in proporzione e in base alla dimensione delle rispettive economie.\n\nLo squilibrio tra le spese militari degli Usa e quelle degli altri alleati \u00e8 evidente e risale indietro nel tempo. Prosegue infatti la NATO: \u201cLa ricchezza combinata degli Alleati tranne gli Usa, misurata in Pil, \u00e8 superiore a quella degli Usa. Tuttavia gli Alleati, al netto degli Usa, spendono tutti insieme meno della met\u00e0 di quello che spendono gli Stati Uniti per la difesa. Questo squilibrio \u00e8 stato costante, con oscillazioni, attraverso tutta la storia dell\u2019Alleanza, e ancor di pi\u00f9 dopo i tragici eventi dell\u201911 settembre 2001, dopo i quali gli Usa hanno significativamente aumentato le spese per la difesa\u201d.\n\nNel 2017, secondo le stime (a prezzi del 2010), gli Usa hanno speso il 3,57% del Pil per la Difesa. Seguono la Grecia, col 2,32% del Pil, il Regno Unito (2,12%) e l\u2019Estonia (2,08%). Sono gli unici Stati che superano la soglia del 2%, con la Polonia che si ferma all\u20191,99%.\n\nDunque Trump ha ragione nel dire che molti Paesi non sono nemmeno vicini a rispettare la linea del 2%. \u00c8 poi leggermente impreciso nel sostenere che gli Usa spendano il 4% e la Germania l\u20191%: il presidente Usa arrotonda infatti per eccesso la spesa americana e per difetto quella tedesca.\n\nTrump potrebbe far riferimento per\u00f2 a una stima dai contorni pi\u00f9 sfumati e pi\u00f9 complessa da definire: e cio\u00e8 quanto sia il peso complessivo, per gli Stati Uniti, della partecipazione alle missioni militari compiute sotto l\u2019egida della NATO.\n\nSi pensi solo che, secondo le stime, Washington avrebbe speso oltre 1.000 miliardi di dollari mentre Londra, che aveva il secondo contingente durante il picco di presenza di truppe nel 2009-2011, ha speso (al 2014) poco pi\u00f9 di 20 miliardi di sterline (per l\u2019Italia il costo \u00e8 stato di oltre 5 miliardi).\n\nDei 29 Stati membri dell\u2019Alleanza non prendiamo in considerazione l\u2019Islanda, che non ha un esercito ma fa parte della NATO per la sua posizione geograficamente strategica, e il Montenegro, che \u00e8 entrato solo nel 2017.\n\nDegli altri 27 Stati - confrontando i dati del 2016 (quando, a novembre, \u00e8 stato eletto Trump) con quelli pi\u00f9 recenti relativi al 2017 - risulta che sedici hanno aumentato la propria spesa per la Difesa in percentuale del Pil, sei l\u2019hanno diminuita e cinque, tra cui l\u2019Italia e la Francia, l\u2019hanno mantenuta identica.\n\nTra i sedici che hanno aumentato la percentuale di Pil dedicata alle spese militari solo quattro Paesi, tutti dell\u2019Est Europa, hanno fatto registrare un incremento superiore allo 0,2%. Si tratta di Bulgaria (passata dall\u20191,26% all\u20191,53%), Romania (da 1,41% a 1,8%), Lettonia (da 1,46% a 1,75%) e Lituania (da 1,49% a 1,73%).\n\nNon \u00e8 dunque vero che tutti i Paesi dell\u2019Alleanza abbiano aumentato la propria spesa percentuale del Pil per le spese militari da quando \u00e8 stato eletto Trump, ma \u00e8 vero che lo ha fatto \u2013 seppur in misura spesso ridotta \u2013 la maggioranza degli Stati.\n\nTrump fa un\u2019affermazione espressa male e fuorviante, che sembra equiparare le spese militari dei vari Stati ai contributi all\u2019Alleanza. Se guardiamo ai contributi diretti alla NATO, gli Usa non pagano molto pi\u00f9 degli altri Stati, e soprattutto le quote percentuali dei versamenti sono regolate da un calcolo basato sul Pil dei vari Paesi membri.\n\n\u00c8 invece vero che molti Paesi non raggiungano la soglia del 2% del Pil e che, arrotondando, gli Usa siano vicini al 4% mentre la Germania all\u20191%. Infine \u00e8 corretto dire, come fa Trump, che le percentuali del Pil dedicate alle spese militari siano salite in molti Stati della NATO nel 2017 rispetto al 2016, anche se non in tutti e spesso in misura poco significativa.", "lang": "it"}