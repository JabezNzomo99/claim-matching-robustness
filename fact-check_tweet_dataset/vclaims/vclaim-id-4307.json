{"title": "Nei, man kan ikke sl\u00e5 fast at Norge er blant landene med mest klamydia i Europa", "subtitle": "Det finnes ikke sammenlignbare tall for europeiske land.", "author": "www.faktisk.no", "date": null, "vclaim_id": "vclaim-id-4307", "url": "https://www.faktisk.no/faktasjekker/2pW/nei-man-kan-ikke-sla-fast-at-norge-er-blant-landene-med-mest-klamydia-i-europa", "vclaim": "Dette budskapet dukket i forrige uke opp p\u00e5 store reklameplakater med bilde av et ungt bunadskledd par i nasjonalromantiske omgivelser med fjord og fjell. Det er ogs\u00e5 laget en reklamefilm med samme budskap.\n\nBak kampanjen st\u00e5r kioskkjeden 7-Eleven, som \u00f8nsker \u00e5 sl\u00e5 et slag for \u00f8kt bruk av kondom. P\u00e5 plakatene st\u00e5r det ogs\u00e5:\n\nReklamekampanjen har f\u00e5tt stor internasjonal oppmerksomhet. Blant annet hadde det amerikanske talkshowet Last Week Tonight with John Oliver et langt innslag om den norske advarselen til utenlandske turister:\n\nBaserer seg p\u00e5 tall fra EU\n\nStemmer det at Norge er blant landene i Europa som har h\u00f8yest forekomst av den seksuelt overf\u00f8rbare sykdommen klamydia? Eller er dette bare noe 7-Eleven p\u00e5st\u00e5r i et fors\u00f8k p\u00e5 \u00e5 selge flere kondomer i sommer?\n\n7-Eleven Norge er en del av Reitangruppen AS. Kommunikasjonsansvarlig i Reitan Convenience, Thea Kjendlie, opplyser til Faktisk.no at reklamebyr\u00e5et som laget kampanjen, har basert seg p\u00e5 en unders\u00f8kelse de har f\u00e5tt av Sex og samfunn.\n\nMarius Johansen, medisinskfaglig ansvarlig lege p\u00e5 Sex og samfunn, benekter at de har bidratt til kampanjen, men forteller at de fikk en henvendelse fra reklamebyr\u00e5et etter at reklamekampanjen ble lansert.\n\nRapporten som oppgis som dokumentasjon, er en \u00e5rlig utgivelse fra EU-byr\u00e5et European Centre for Disease Prevention and Control (ECDC). Den viser forekomsten av klamydia i EU- og E\u00d8S-land basert p\u00e5 rapportering til det europeiske overv\u00e5kingssystemet TESSy. De siste tilgjengelige tallene er fra 2015.\n\nIf\u00f8lge denne oversikten er klamydia klart mest utbredt i de nordiske landene og Storbritannia. Norge kommer p\u00e5 3. plass, kun sl\u00e5tt av Island og Danmark. Legger man denne oversikten til grunn, ser alts\u00e5 7-Elevens p\u00e5stand om at \u00abNorge har en av de h\u00f8yeste forekomstene av klamydia i Europa\u00bb til \u00e5 stemme.\n\nI oversikten mangler det imidlertid tall for ti EU- og E\u00d8S-land. Fire av dem rapporterte ikke til ECDC i 2015, mens de seks andre bruker en type overv\u00e5kingssystem som ikke gj\u00f8r det mulig \u00e5 beregne antall tilfeller per 100 000 innbyggere. I denne oversikten er derfor bare 21 av Europas 46 stater med.\n\nHvis man g\u00e5r n\u00e6rmere inn i rapporten, ser man ogs\u00e5 at ECDC advarer mot \u00e5 bruke de innrapporterte tallene til \u00e5 sammenligne land:\n\nDet er flere \u00e5rsaker til at ECDC advarer mot \u00e5 sammenligne forekomsten av klamydia fra et europeisk land til et annet:\n\u2022 Overv\u00e5kingssystemene varierer. I noen land rapporteres alle p\u00e5viste tilfeller, mens andre har et system der det bare rapporteres tilfeller fra et utvalg av klinikker. N\u00e5r det siste systemet brukes, er det umulig \u00e5 regne ut antall tilfeller per 100 000 innbyggere slik at man kan sammenligne.\n\u2022 Ulike testregimer. I England er det innf\u00f8rt screening-programmer slik at sv\u00e6rt mange blir testet for klamydia. I resten av Storbritannia og de nordiske landene oppfordres unge mennesker sterkt til \u00e5 teste seg regelmessig. Dermed avdekkes det ogs\u00e5 flere tilfeller i disse landene sammenlignet med i land hvor tester ikke er s\u00e5 lett tilgjengelig.\n\nVet ikke om Norge er p\u00e5 topp\n\nHilde Kl\u00f8vstad, avdelingsdirekt\u00f8r ved avdeling for tuberkulose, blod- og seksuell smitte, i Folkehelseinstituttet synes budskapet i reklamen til 7-Eleven er veldig godt:\n\n\u2013 Men vi vet ikke om Norge er p\u00e5 klamydia-toppen i Europa, sier hun til Faktisk.no.\n\n\u2013 Det er det flere grunner til. De aller f\u00e6rreste som blir smittet av klamydia f\u00e5r symptomer, s\u00e5 de man fanger opp er gjennom rutinetesting av risikogrupper.\n\nI noen land, blant annet Norge, fanges mange smittede opp p\u00e5 denne m\u00e5ten, mens andre land ikke har like god testing. Hvor mange tilfeller som registreres, har ogs\u00e5 sammenheng med hvor mange som testes, om de er kvinner eller menn, hvor de bor og i hvilke aldersgrupper de er i.\n\n\u2013 I Norge har vi et godt overv\u00e5kingssystem som gj\u00f8r at vi f\u00e5r rapportert alle p\u00e5viste tilfeller. De f\u00e6rreste andre europeiske land har tilsvarende overv\u00e5king. Derfor finnes det ikke statistikk i Europa som kan sammenlignes, sier Kl\u00f8vstad.\n\nSelv om det er umulig \u00e5 si om Norge ligger p\u00e5 klamydia-toppen i Europa eller ikke, mener Kl\u00f8vstad at forekomsten er h\u00f8y nok til at det er verdt \u00e5 rope varsko:\n\n\u2013 Hovedbudskapet her er at man m\u00e5 bruke kondom. Det er den eneste m\u00e5ten \u00e5 forebygge klamydia p\u00e5, sier hun.\n\n\u2013 Selv om 7-Eleven ikke har belegg i statistikken, har de ikke gjort en grov synd. De har nok lekt med en myte og lest tallene til sin fordel. Men det er ikke det viktigste her, det viktigste er \u00e5 bruke kondom hvis man har tilfeldig sex \u2013 ogs\u00e5 p\u00e5 reise.\n\nI 2017 ble det diagnostisert i overkant av 25 000 tilfeller av klamydia i Norge, if\u00f8lge Folkehelseinstituttet. Forekomsten har v\u00e6rt stabil de ti siste \u00e5rene. De fleste tilfellene oppdages hos personer i alderen 20\u201324 \u00e5r, og 59 prosent av dem som fikk p\u00e5vist klamydia i fjor var kvinner.\n\nDet er ogs\u00e5 fylkesvise forskjeller i forekomsten av klamydia. Flest smittede per 100 000 var det i Oslo, Troms og Finnmark, mens klamydia var minst utbredt i Sogn og Fjordane, Aust-Agder og Buskerud.", "lang": "no"}