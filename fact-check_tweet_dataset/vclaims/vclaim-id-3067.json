{"title": "Tre giovani su dieci senza lavoro? Non proprio", "subtitle": "", "author": "pagellapolitica.it", "date": null, "vclaim_id": "vclaim-id-3067", "url": "https://pagellapolitica.it/dichiarazioni/7999/tre-giovani-su-dieci-senza-lavoro-non-proprio", "vclaim": "\u201cFin quando siamo stati al governo noi, avevamo una disoccupazione inferiore di due punti alla media europea, oggi abbiano una disoccupazione superiore di due punti alla media europea. La disoccupazione giovanile \u00e8 addirittura drammatica, al 32%; significa che 3 giovani su 10 non hanno un lavoro\" (min. 17.40)\n\nOspite della trasmissione di Bruno Vespa , Silvio Berlusconi ha citato alcuni dati sul mercato del lavoro, paragonando la situazione attuale con quella dell\u2019ultimo governo di cui \u00e8 stato presidente del Consiglio (2008-2011). In particolare, il leader di Forza Italia ha parlato del tasso di disoccupazione italiano, in confronto a quello dell\u2019Unione europea, e del tasso di disoccupazione giovanile. Vediamo se i numeri tornano.\n\nIn quel lasso di tempo, l\u2019Unione Europea era da 27 Paesi: i membri attuali ad esclusione della Croazia (entrata nell\u2019UE nel 2013). Se guardiamo alle medie annuali, disponibili sul database Eurostat, \u00e8 vero che l\u2019Italia ha avuto con costanza un tasso di disoccupazione pi\u00f9 basso della media UE di allora.\n\nNel 2008, il tasso di disoccupazione nazionale si attestava al 6,7%, contro una media Ue del 7%: la differenza era di 0,3 punti percentuali in favore dell\u2019Italia. L\u2019anno successivo, questa differenza \u00e8 salita a 1,3 punti (7,7% contro 9%) per poi assestarsi sull\u20191,2 per cento nel 2010-2011 (in entrambi gli anni le medie furono dell\u20198,4% contro il 9,6%). Durante l\u2019ultimo governo Berlusconi, insomma, il divario \u00e8 stato inizialmente di appena 0,3 punti percentuali, e negli anni successivi si \u00e8 attestato tra l\u20191,2% e l\u20191,3%.\n\nBerlusconi sarebbe stato pi\u00f9 vicino al vero se avesse fatto riferimento alla sola Eurozona, dove in quegli anni il tasso di disoccupazione \u00e8 stato pi\u00f9 alto: rispettivamente del 7,6% (2008), 9,5% (2009) e 10,1% (2010 e 2011). In questo caso, il divario a vantaggio dell'Italia aumenta allo 0,9% per il primo anno, e poi all\u20191,8% nel 2009 e all\u20191,7% nel 2010-2011.\n\nAd oggi, secondo le rilevazioni pi\u00f9 recenti, con i dati a dicembre 2017, il tasso di disoccupazione in Italia \u00e8 al 10,8%, mentre quello dell'Unione Europea \u00e8 del 7,3%. Dunque, il divario a sfavore dell'Italia \u00e8 di 3,5 punti percentuali in pi\u00f9 rispetto alla media europea.\n\nSe guardiamo agli ultimi anni, la situazione \u00e8 poco diversa. Nel 2016, la media annua della disoccupazione italiana era di oltre tre punti superiore a quella europea (11,7% contro 8,6%); l\u2019anno precedente era di 2,5 punti percentuali (11,9% contro 9,4%).\n\nIl dato \u00e8 corretto. Secondo l\u2019Istat, a dicembre 2017 il tasso di disoccupazione dei 15-24enni (cio\u00e8 la quota di giovani disoccupati sul totale di quelli attivi), \u00e8 pari al 32,2%. Il dato \u00e8 in leggero calo percentuali rispetto al mese precedente e inferiore di oltre dieci punti rispetto a quattro anni fa.\n\nUn tasso di disoccupazione del 32,2% non significa, comunque, che \u201ctre giovani su dieci non hanno un lavoro\u201d, come dice Berlusconi. Infatti, come specifica l'Istat, che \"dal calcolo del tasso di disoccupazione sono per definizione esclusi i giovani inattivi, cio\u00e8 coloro che non sono occupati e non cercano lavoro, nella maggior parte dei casi perch\u00e9 impegnati negli studi, condizione prevalente in queste et\u00e0\".\n\n\"Tenendo conto anche di questi giovani inattivi - prosegue l'Istat nel suo report pi\u00f9 recente - l\u2019incidenza dei disoccupati tra 15 e 24 anni sul totale dei giovani della stessa classe di et\u00e0 \u00e8 invece pari all\u20198,2% (cio\u00e8 meno di un giovane su 10 \u00e8 disoccupato), in calo di 0,2 punti rispetto a novembre\".\n\nPrendendo in considerazione l'ultimo governo Berlusconi, \u00e8 vero che il tasso di disoccupazione italiano era inferiore rispetto a quello dell\u2019Unione europea, ma di circa un punto percentuale, non di due come affermato dall'ex presidente del Consiglio. Anche il dato attuale \u00e8 impreciso, se riferito all'Unione europea: l'Italia ha 3,5 punti, e non di 2, di tasso di disoccupazione in pi\u00f9. Se si considera invece, all\u2019interno dell'Ue, la sola zona euro l'affermazione di Berlusconi \u00e8 invece sostanzialmente corretta: tra il 2009 e il 2011 l'Italia aveva un tasso inferiore di disoccupazione inferiore di circa due punti, e adesso ne ha uno superiore di altrettanto. Per quanto riguarda la disoccupazione giovanile, infine, il dato presentato da Berlusconi \u00e8 sostanzialmente corretto ma \u00e8 sbagliata la conseguenza che l'ex Cavaliere ne trae: non \u00e8 infatti vero che 3 giovani su 10 non abbiano un lavoro. Nel complesso, dunque, per Berlusconi un \u201cC\u2019eri quasi\u201d.", "lang": "it"}