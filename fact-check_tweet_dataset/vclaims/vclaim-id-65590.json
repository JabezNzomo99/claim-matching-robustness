{"title": "Nie, Amerykanie nie testuj\u0105 szczepionki na koronawirusa na ukrai\u0144skich \u017co\u0142nierzach", "subtitle": "W sieci pojawi\u0142a si\u0119 informacja m\u00f3wi\u0105ca, \u017ce czterech \u017co\u0142nierzy ukrai\u0144skich zmar\u0142o po podaniu szczepionki na COVID-19. Amerykanie mieli testowa\u0107 j\u0105 w\u015br\u00f3d ochotnik\u00f3w w Charkowie, na Ukrainie. \u0179r\u00f3d\u0142em informacji jest centrum prasowe samozwa\u0144czej separatystycznej \u201e\u0141uga\u0144skiej Republiki Ludowej\u201d. To wyssana z palca informacja. Ministerstwo obrony Ukrainy i s\u0142u\u017cby medyczne w", "author": "sprawdzam.afp.com", "date": "2020-07-29T18:26:53+02:00", "vclaim_id": "vclaim-id-65590", "url": "https://sprawdzam.afp.com/nie-amerykanie-nie-testuja-szczepionki-na-koronawirusa-na-ukrainskich-zolnierzach", "vclaim": "Nie, Amerykanie nie testuj\u0105 szczepionki na koronawirusa na ukrai\u0144skich \u017co\u0142nierzach\n\nW sieci pojawi\u0142y si\u0119 materia\u0142y, wed\u0142ug kt\u00f3rych zmar\u0142o czterech ukrai\u0144skich \u017co\u0142nierzy po podaniu szczepionki na Covid-19. Amerykanie mieli testowa\u0107 j\u0105 w\u015br\u00f3d ochotnik\u00f3w w Charkowie na Ukrainie. \u0179r\u00f3d\u0142em mieli by\u0107 prorosyjscy separaty\u015bci z tzw. \u201e\u0141uga\u0144skiej Republiki Ludowej\u201d. To nieprawda. Informacj\u0119 zdementowa\u0142o ukrai\u0144skie ministerstwo obrony oraz s\u0142u\u017cby medyczne w Charkowie.\n\nO testach szczepionek na koronawirusa pojawia si\u0119 wiele nieprawdziwych informacji. Kr\u0105\u017c\u0105 historie o tym jak wielkie koncerny farmaceutyczne testuj\u0105 swoje szczepionki w biednych krajach afryka\u0144skich. I tak siedmioro dzieci kt\u00f3rym podano szczepionk\u0119 mia\u0142o umrze\u0107 w Senegalu. Kilka dni temu do Polski dotar\u0142a inna wersja dezinfomacji. Tym razem ofiarami ameryka\u0144skiej szczepionki mia\u0142o by\u0107 pi\u0119ciu Ukrai\u0144c\u00f3w, w tym czterej \u017co\u0142nierze.\n\nPost tej tre\u015bci pojawi\u0142 si\u0119 na Facebooku 22 lipca.\n\nMateria\u0142 pojawi\u0142 si\u0119 r\u00f3wnie\u017c na takich stronach jak: Obserwator Ziemi, Globalna \u015awiadomo\u015b\u0107 czy Staro\u017cytni Kosmici ,a tak\u017ce Gloria.tv. Z niekt\u00f3rych z nich zosta\u0142 ju\u017c usuni\u0119ty.\n\nInformacj\u0119 opublikowa\u0142o te\u017c wielu u\u017cytkownik\u00f3w na Twitterze.\n\nW obwodzie charkowskim na Ukrainie pi\u0119\u0107 os\u00f3b zmar\u0142o w wyniku test\u00f3w pewnej \u201einnowacyjnej szczepionki\u201d przeciwko koronawirusowi, kt\u00f3re s\u0105 prowadzone pod okiem wirusolog\u00f3w ze Stan\u00f3w Zjednoczonych. Poinformowa\u0142 o tym 17 lipca przedstawiciel s\u0142u\u017cby prasowej Milicji Ludowej \u0141uga\u0144skiej Republiki Ludowej (NM LNR) Aleksander Mazeikin. Wed\u0142ug niego w\u015br\u00f3d zmar\u0142ych by\u0142o czterech ukrai\u0144skich \u017co\u0142nierzy i jeden cywil - czytamy w materiale.\n\nI dalej: \u0141\u0105cznie 15 kandydat\u00f3w zosta\u0142o zatwierdzonych przez wirusolog\u00f3w ze Stan\u00f3w Zjednoczonych do przetestowania tej szczepionki w obwodzie charkowskim, w tym 10 bojownik\u00f3w Si\u0142 Zbrojnych Ukrainy, kt\u00f3rzy zachorowali na koronawirusa.\n\n W trakcie badania stan o\u015bmiu badanych pogorszy\u0142 si\u0119, zostali oni przeniesieni na oddzia\u0142 ratunkowy, \u017cycie trzech wspomagano respiratorami.\n\nCytowany oficer prasowy z \u0141uga\u0144ska Aleksander Mazeikin twierdzi te\u017c, \u017ce stan o\u015bmiu ochotnik\u00f3w pogorszy\u0142 si\u0119 i zostali oni przewiezieni na oddzia\u0142 ratunkowy. Mia\u0142 te\u017c powiedzie\u0107, \u017ce lekarze pogotowia, walcz\u0105c o \u017cycie pacjent\u00f3w, nie mogli udzieli\u0107 im niezb\u0119dnej pomocy, poniewa\u017c nie mieli informacji o sk\u0142adzie zastrzyk\u00f3w. - W efekcie pi\u0119ciu pacjent\u00f3w, w tym czterech \u017co\u0142nierzy, zmar\u0142o z powodu powik\u0142a\u0144 - powiedzia\u0142.\n\nInformacja zawarta w postach jest dok\u0142adnym t\u0142umaczeniem artyku\u0142u opublikowanego 17 lipca przez organ prasowy prorosyjskiej separatystycznej tzw. \u201e\u0141uga\u0144skiej Republiki Ludowej\u201d. Centrum prasowe opublikowa\u0142o depesz\u0119 z \u0141uga\u0144ska po angielsku i po rosyjsku. Pojawi\u0142a si\u0119 ona r\u00f3wnie\u017c na rosyjskoj\u0119zycznych portalach.\n\nWi\u0119cej szczeg\u00f3\u0142\u00f3w o rzekomych testach ameryka\u0144skiej szczepionki w Charkowie znale\u017ali\u015bmy w artykule opublikwanym na rosyjskoj\u0119zycznej stronie Rosyjska Wiosna.\n\nPrzytaczamy fragment odnosz\u0105cy si\u0119 do test\u00f3w przet\u0142umaczony z rosyjskiego za pomoc\u0105 Google Translate:\n\nTak wi\u0119c 23 czerwca do Centralnego Laboratorium N. Merefa w regionie Charkowa przyby\u0142o sze\u015bciu ameryka\u0144skich wirusolog\u00f3w, aby przetestowa\u0107 innowacyjny lek i szczepionk\u0119 przeciwko zaka\u017ceniu koronawirusem.\n\nZ raportu naczelnego chirurga Charkowskiego Szpitala Wojskowego, podpu\u0142kownika s\u0142u\u017cby medycznej Siergieja Szipi\u0142owa, kt\u00f3ry bierze udzia\u0142 w programie jako obserwator, dowiedzieli\u015bmy si\u0119, \u017ce do test\u00f3w praktycznych w dniu 29 czerwca przyj\u0119to 15 kandydat\u00f3w, w tym 10 wojskowych, spo\u015br\u00f3d os\u00f3b zaka\u017conych koronawirusem o przebiegu umiarkowanym i ci\u0119\u017ckim.\n\nW trakcie praktycznych test\u00f3w przeprowadzonych w Charkowskiej Okr\u0119gowej Izbie Ochrony Radiologicznej w dniach od 5 do 10 lipca, z powodu gwa\u0142townego pogorszenia si\u0119 stanu zdrowia, o\u015bmiu badanych zosta\u0142o przeniesionych na oddzia\u0142 ratunkowy, a \u017cycie trzech wspomagano respiratorami.\n\nLekarze medycyny ratunkowej walcz\u0105cy o \u017cycie pacjent\u00f3w nie mogli udzieli\u0107 im niezb\u0119dnej pomocy, gdy\u017c nie posiadali informacji o sk\u0142adzie zastrzyk\u00f3w. W rezultacie pi\u0119ciu pacjent\u00f3w, w tym czterech wojskowych, zmar\u0142o z powodu powik\u0142a\u0144 infekcji - czytamy na stronie Rosyjska Wiosna.\n\nWed\u0142ug tego samego portalu, ukrai\u0144skie s\u0142u\u017cby specjalne zmusi\u0142y do milczenia wszystkie osoby, kt\u00f3re uczestniczy\u0142y w testach.\n\n\u015aledczy Charkowskiej SBU odebrali od dwudziestu dw\u00f3ch pracownik\u00f3w ambulatorium podpis o nieujawnianiu informacji stanowi\u0105cych tajemnic\u0119 pa\u0144stwow\u0105. Anestezjolog Oleg Oleinik i szef klinicznego laboratorium diagnostycznego Artem Ponomarev odm\u00f3wili kontaktu z badaczami.\n\nNast\u0119pnie lekarze zostali zatrzymani i pod gro\u017ab\u0105 wszcz\u0119cia post\u0119powania karnego na podstawie cz\u0119\u015bci 1 art. 328 Kodeksu karnego \u201eUjawnienie tajemnicy pa\u0144stwowej bez \u015blad\u00f3w zdrady stanu\u201d zostali zmuszeni do podpisania umowy o wsp\u00f3\u0142pracy z organami bezpiecze\u0144stwa pa\u0144stwa i udzielenia im w przysz\u0142o\u015bci wszelkich niezb\u0119dnych informacji - napisa\u0142 portal.\n\nNa samym ko\u0144cu artyku\u0142u na stronie \u201eRosyjskiej Wiosny\u201d czytamy, \u017ce wszystko to s\u0105 \u201eniepotwierdzone dane\u201d: z niepotwierdzonych danych wiadomo o stosowaniu eksperymentalnych szczepionek w plac\u00f3wkach medycznych regionu charkowskiego, co wywo\u0142a\u0142o odwrotn\u0105 reakcj\u0119 u pacjent\u00f3w ze s\u0142ab\u0105 odporno\u015bci\u0105 oraz apel ponad stu dziesi\u0119ciu zaszczepionych mieszka\u0144c\u00f3w regionu do plac\u00f3wek medycznych - napisa\u0142 autor artyku\u0142u.\n\nKilka dni zaj\u0119\u0142o nam dotarcie do os\u00f3b wymienionych w artykule. Dotarli\u015bmy m.in. do naczelnego chirurga charkowskiego Szpitala Wojskowego, Siergieja Szipi\u0142owa, kt\u00f3ry mia\u0142 bra\u0107 udzia\u0142 w programie jako obserwator.\n\n- Ca\u0142a historia opisana w artyku\u0142e to jeden wielki fake news. To wszystko nie jest prawd\u0105. Nie by\u0142o \u017cadnych test\u00f3w. To kompletna fikcja - powiedzia\u0142 Szipi\u0142ow AFP w rozmowie telefonicznej w \u015brod\u0119 29 lipca.\n\n- Nie s\u0105 prowadzone \u017cadne testy z udzia\u0142em naszych \u017co\u0142nierzy.\n\n To ewidentny fake news. W taki spos\u00f3b dzia\u0142a propaganda rosyjska - powiedzia\u0142 AFP rzecznik s\u0142u\u017cb Oleksij Mazepa w rozmowie telefonicznej.\n\nZe \u017ar\u00f3de\u0142 dyplomatycznych dowiedzieli\u015bmy si\u0119 te\u017c, \u017ce nie by\u0142o wizyt ameryka\u0144skich wirusolog\u00f3w w ostatnich miesi\u0105cach na Ukrainie.\n\nNie uda\u0142o nam si\u0119 dodzwoni\u0107 do przedstawiciela s\u0142u\u017cby prasowej tzw. \u0141uga\u0144skiej Republiki Ludowej Aleksandra Mazeikina. Nadal czekamy na odpowied\u017a.\n\nW ostatnich latach na rosyjskoj\u0119zycznych stronach pojawi\u0142o si\u0119 wiele informacji o tajnym laboratorium w miejscowo\u015bci Merefa, po\u0142o\u017conej 30 kilometr\u00f3w pod Charkowem, o kt\u00f3rym wspomina Mazeikin. Portal proputinowskiej prywatnej telewizji Tsargrad w jednym z artyku\u0142\u00f3w w 2017 r. nazywa plac\u00f3wk\u0119 \u201etajnym laboratorium \u015bmierci pod Charkowem\u201d. Z artyku\u0142u na stronie Oko Planety wynika, \u017ce mia\u0142o powsta\u0107 jako jedna z wielu ameryka\u0144skich plac\u00f3wek wojskowych w tej cz\u0119\u015bci Ukrainy. Ameryka\u0144scy bakteriolodzy mieli w nim produkowa\u0107 bro\u0144 biologiczn\u0105, chemiczn\u0105, a tak\u017ce organizmy genetycznie modyfikowane. W 2016 r. z tego w\u0142a\u015bnie laboratorium mia\u0142a wyj\u015b\u0107 epidemia grypy, kt\u00f3r\u0105 Amerykanie jakoby celowo rozsiewali kana\u0142ami wentylacyjnymi w charkowskim metrze. Ostatnio Amerykanie wypu\u015bcili koronawirusa, sugeruje ten sam artyku\u0142. \u201eCzy Covid-19 m\u00f3g\u0142 powsta\u0107 pod Charkowem?\u201d - pyta w tytule autor artyku\u0142u.\n\nOpr\u00f3cz regularnej wojny na wschodzie Ukrainy, w sieci i mediach toczy si\u0119 wojna informacyjna. Wyd\u017awi\u0119k informacji ma by\u0107 jasny: \u201e\u017ali Amerykanie wykorzystuj\u0105 Ukrai\u0144c\u00f3w do swoich imperialistycznych cel\u00f3w. A zwykli ludzie cierpi\u0105\u201d. Tego typu dezinformacja ma na celu wzbudzi\u0107 antyameryka\u0144skie i antyszczepionkowe nastroje.\n\nNa \u015bwiecie trwa wy\u015bcig po szczepionk\u0119 przeciwko SARS-COV-2. Aktualnie pracuje nad ni\u0105 ponad 165 zespo\u0142\u00f3w badawczych na ca\u0142ym \u015bwiecie. Stale uaktualnian\u0105 list\u0119 mo\u017cna znale\u017a\u0107 na stronie \u015awiatowej Organizacji Zdrowia (WHO). O post\u0119pach w badaniach mo\u017cna te\u017c przeczyta\u0107 na stronie The New York Times. Znajdziemy tam szczeg\u00f3\u0142owe informacje na jakim etapie bada\u0144 s\u0105 dane zespo\u0142y, gdzie i w jaki spos\u00f3b je prowadz\u0105. Najbardziej zaawansowan\u0105 trzeci\u0105 faz\u0119 prowadzi w Stanach Zjednoczonych koncern farmaceutyczny Moderna. 27 lipca rozpocz\u0119ta zosta\u0142a trzecia faza test\u00f3w z udzia\u0142em 30 tys. zdrowych os\u00f3b z 89 miejscowo\u015bci w Stanach Zjednoczonych - czytamy w artykule The New York Times. O Ukrainie brak s\u0142\u00f3w.\n\nNiemiecki koncern BioNTech og\u0142osi\u0142 27 lipca pocz\u0105tek trzeciej fazy z udzia\u0142em r\u00f3wnie\u017c 30 tys. ochotnik\u00f3w. Testy prowadzone s\u0105 r\u00f3wnie\u017c w Argentynie i Brazylii.\n\nJak informuje pismo medyczne Lancet, brytyjsko-szwedzki koncern AstraZeneca razem z Uniwersytetem Oksfordzkim prowadzi trzeci\u0105 faz\u0119 z udzia\u0142em 10 tysi\u0119cy os\u00f3b. Nie wspomina nic o badaniach na Ukrainie.\n\nWarto podkre\u015bli\u0107, \u017ce do udzia\u0142u w badaniach klinicznych eksperymentalnej szczepionki rekrutuje si\u0119 zdrowe osoby, a nie chore. Chodzi o to by uk\u0142ad odporno\u015bciowy zaszczepionej osoby zareagowa\u0142 na nowe bia\u0142ko zbudowaniem systemu przeciwcia\u0142.\n\nTymczasem informacja od prorosyjskich separatyst\u00f3w m\u00f3wi, \u017ce ameryka\u0144sk\u0105 szczepionk\u0119 podano osobom chorym, co nie ma wi\u0119kszego sensu z punktu widzenia medycznego. Do test\u00f3w praktycznych w dniu 29 czerwca przyj\u0119to 15 kandydat\u00f3w, w tym 10 wojskowych spo\u015br\u00f3d os\u00f3b zaka\u017conych koronawirusem o przebiegu umiarkowanym i ci\u0119\u017ckim - informowa\u0142o centrum tzw. \u0141uga\u0144skiej Republiki Ludowej.\n\nReasumuj\u0105c, informacja, \u017ce czterej \u017co\u0142nierze ukrai\u0144scy zmarli po podaniu ameryka\u0144skiej szczepionki na Covid-19 jest nieprawdziwa. Amerykanie nie testuj\u0105 jej na \u017co\u0142nierzach w Ukrainie.", "lang": "pl"}