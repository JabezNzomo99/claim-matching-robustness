{"title": "\u00c8 vero, come dice Salvini, che le indagini su Mimmo Lucano le aveva avviate Minniti?", "subtitle": "Abbiamo controllato le dichiarazioni del ministro dell'Interno che in un tweet ha spiegato che sulle presunte irregolarit\u00e0 di Lucano si era mosso il suo predecessore, ora tra i possibili candidati alla segreteria del Pd", "author": "www.agi.it", "date": "2018-10-16T07:25+0200", "vclaim_id": "vclaim-id-33504", "url": "https://www.agi.it/fact-checking/salvini_lucano_riace_minniti-4491061/news/2018-10-16/", "vclaim": "Il ministro dell\u2019Interno e vicepresidente del Consiglio Matteo Salvini il 14 ottobre ha scritto su Twitter: \"Ma quelli del Pd che parlano di 'deportazioni' sanno che l\u2019indagine sulle gravi irregolarit\u00e0 di Riace, e del suo arrestato sindaco, erano state avviate da Minniti, mio predecessore al Viminale e oggi possibile segretario del loro partito? Lo dice anche \u2018La Repubblica\u2019...\".\n\nSalvini ha sostanzialmente ragione, nel senso che alcune indagini erano in effetti state avviate mentre il ministro dell\u2019Interno era Minniti. Vediamo meglio i dettagli di questa vicenda.\n\nUn ministro non ha il potere di avviare le indagini della magistratura, che \u00e8 un potere indipendente dello Stato. \u00c8 per\u00f2 possibile che vengano avviate quelle che la stampa a volte chiama \u201cindagini amministrative\u201d da parte di un ministero, con l\u2019invio di ispettori incaricati di raccogliere dati e informazioni. Sulla base di queste pu\u00f2 eventualmente attivarsi la magistratura, che comunque decide in completa autonomia. Questo \u00e8 il caso di Riace.\n\nIl prefetto Mario Morcone, che \u00e8 stato direttore del Dipartimento del Ministero dell\u2019Interno che si occupa dei rifugiati e capo gabinetto durante il mandato di Minniti, ha raccontato quanto accaduto in un\u2019intervista al Corriere della Sera del 15 ottobre.\n\nMorcone ha dichiarato: \u201c\u00c8 vero che un paio di anni fa l\u2019Anci, l\u2019associazione dei comuni da cui dipendono i progetti Sprar [Sistema di protezione per richiedenti asilo e rifugiati, n.d.R.], aveva rilevato che molte cose non andavano nella gestione da parte di Lucano [il sindaco di Riace, n.d.R.]\u201d.\n\nAbbiamo contattato l\u2019Anci per chiarimenti e ci hanno spiegato che l\u2019attivit\u00e0 di monitoraggio da loro condotta, che non sono vere e proprie ispezioni, \u00e8 fatta con regolarit\u00e0 su tutti i comuni che aderiscono allo Sprar, per verificare come vengono spesi i fondi assegnati. Oltretutto l\u2019organo che gestisce lo Sprar, cio\u00e8 il Servizio Centrale, fa capo sia ad Anci che al Ministero dell\u2019Interno.\n\nIn ogni caso, anche il Comune di Riace era stato controllato nel corso dell\u2019attivit\u00e0 ordinaria di monitoraggio e a fine 2015 erano in effetti emerse delle problematiche con la rendicontazione dei costi, che non sono state sanate nemmeno nel 2016 e 2017.\n\nInsomma, sintetizzando, durante i controlli di routine dell\u2019Anci sono emersi dei problemi col Comune di Riace gi\u00e0 a fine 2015, che non sono stati sanati negli anni successivi. A quel punto la prefettura \u2013 che dipende dal Ministero dell\u2019Interno \u2013 ha compiuto le ispezioni, le \u201cindagini amministrative\u201d di cui parla la Repubblica.\n\nAl termine di queste, visto che era emersa la possibilit\u00e0 che le condotte prese in esame avessero anche ricadute penali, la prefettura ha deciso di trasmettere il fascicolo contenente l\u2019esito delle ispezioni alla magistratura. All\u2019epoca era ministro dell\u2019Interno Marco Minniti.\n\nLa magistratura, in modo come abbiamo detto del tutto indipendente dal Ministero, ha avviato le indagini vere e proprie in seguito a questa segnalazione della prefettura e, nell\u2019ottobre 2017, il sindaco di Riace Mimmo Lucano \u00e8 stato iscritto nel registro degli indagati con accuse molto gravi, come truffa aggravata per il conseguimento di erogazioni pubbliche ai danni dello Stato e dell\u2019Ue, concussione e abuso d\u2019ufficio.\n\nUn anno dopo, nell\u2019ottobre 2018, Lucano \u00e8 quindi stato arrestato e messo agli arresti domiciliari, come misura cautelare. Il giudice delle indagini preliminari (Gip) ha per\u00f2 valutato non fondate diverse accuse mosse dalla procura di Locri, ad esempio circa la concussione e la truffa. I reati attualmente contestati a Lucano sono infatti solo il favoreggiamento dell\u2019immigrazione clandestina e l\u2019irregolarit\u00e0 nei bandi per la raccolta dei rifiuti.\n\nSalvini ha sostanzialmente ragione. Le ispezioni della Prefettura, che dipende dal Ministero dell\u2019Interno, furono avviate in seguito ai controlli dell\u2019Anci quando era ministro Marco Minniti e, sempre durante il mandato di quest\u2019ultimo, il fascicolo contenente l\u2019esito di tali ispezioni fu inviato alla magistratura.\n\nQuanto fatto successivamente dalla magistratura, inquirente e giudicante, \u00e8 del tutto indipendente dalle azioni del Ministero e quindi non \u00e8 corretto attribuire la responsabilit\u00e0 a questo o quel ministro.", "lang": "it"}