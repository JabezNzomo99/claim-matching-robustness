{"title": "Ulikheten, m\u00e5lt ved Gini, gikk ned mens SV satt i regjering", "subtitle": "P\u00e5 Twitter ba Sivert Bj\u00f8rnstad (Frp) Faktisk.no om \u00e5 unders\u00f8ke om ulikheten gikk ned mens SV satt i regjering. Det har vi n\u00e5 gjort, og konklusjonen er at ulikheten gikk ned i denne perioden.", "author": "www.faktisk.no", "date": null, "vclaim_id": "vclaim-id-30203", "url": "https://www.faktisk.no/faktasjekker/1wY/ulikheten-malt-ved-gini-gikk-ned-mens-sv-satt-i-regjering", "vclaim": "I NRK Debatten 28. november var temaet r\u00f8dgr\u00f8nt samarbeid frem mot stortingsvalget i 2021. Bakgrunnen var en uttalelse fra SVs landsstyre om at de r\u00f8dgr\u00f8nne partiene burde samles om en felles politisk plattform\n\nSV-leder Audun Lysbakken, Sigbj\u00f8rn Gjelsvik (Sp) og Ingvild Kjerkol (Ap) deltok i debatten, sammen med Henrik Asheim fra H\u00f8yre og Sivert Bj\u00f8rnstad fra Frp. I l\u00f8pet av sendingen hadde Lysbakken og Bj\u00f8rnstad f\u00f8lgende utveksling:\n\nBj\u00f8rnstad: \u2013 Men da kan man ta et par kontrollsp\u00f8rsm\u00e5l tilbake til deg, da, Audun. Gikk forskjellene opp eller ned sist SV satt i regjering?\n\nLysbakken: \u2013 Hvis du ser p\u00e5 Gini-koeffisienten, som jo er det vanligste m\u00e5let\u2026\n\nLysbakken: \u2013 S\u00e5 gikk ulikheten ned i f\u00f8lge den.\n\nLysbakken slo alts\u00e5 fast at ulikheten, m\u00e5lt ved Gini-koeffisienten, gikk ned under den r\u00f8dgr\u00f8nne regjeringen, som SV var med i.\n\n29. november tok Bj\u00f8rnstad opp tr\u00e5den p\u00e5 Twitter. I en Twitter-melding viser til SVs p\u00e5stand, og hevder at SV satt i regjering i perioden 2006-2013. Han ber ogs\u00e5 Faktisk.no om \u00e5 unders\u00f8ke saken.\n\nDet er nettopp det vi skal gj\u00f8re i denne faktasjekken. Stemmer det at ulikheten gikk ned mens SV satt i regjering, slik Lysbakken p\u00e5st\u00e5r?\n\nGini-koeffisienten er et vanlig m\u00e5l p\u00e5 ulikhet, og brukes ofte for \u00e5 vise forskjeller i inntekt. Gini-koeffisienten er et tall mellom 0 og 1, der 0 betyr at alle i en gruppe har n\u00f8yaktig like mye av et gode, mens 1 betyr at \u00e9n har alt. Det er vanlig \u00e5 regne om Gini-verdien til et prosenttall, slik at skalaen g\u00e5r fra 0 til 100 prosent.\n\nFaktisk.no har skrevet mer utfyllende om Gini-koeffisienten og andre m\u00e5l p\u00e5 ulikhet i denne artikkelen:\n\nFaktisk.no har spurt Lysbakken og SV om dokumentasjon for p\u00e5standen om at ulikheten i Norge gikk ned mens partiet satt i regjering, alts\u00e5 fra 2005 til 2013. Vi f\u00e5r svar fra SVs kommunikasjonssjef Siri Gj\u00f8rtz p\u00e5 e-post.\n\nSom dokumentasjon for p\u00e5standen om at ulikheten, m\u00e5lt ved Gini-koeffisienten, gikk ned mens SV satt i regjering, viser Gj\u00f8rtz til tall fra Statistisk sentralbyr\u00e5 (SSB). Disse viser utviklingen i inntektsforskjeller.\n\nHun viser ogs\u00e5 til en faktasjekk Aftenposten gjennomf\u00f8rte i 2013. Her konkluderte avisen med at det var sant at ulikhetene ble redusert under SVs regjeringsperiode. Da Aftenposten gjennomf\u00f8rte sin faktasjekk, var tallene for 2012 og 2013 imidlertid ikke tilgjengelige.\n\nSiden 1986 har inntektsulikhetene i Norge \u00f8kt. Lysbakkens p\u00e5stand er imidlertid sann hvis det er riktig at ulikheten, m\u00e5lt ved Gini-koeffisienten, gikk ned mens SV satt i regjering.\n\nUlikheten, m\u00e5lt ved Gini-koeffisienten, gikk ned fra 0,32 til 0,25 mellom 2005 og 2013. Basert p\u00e5 disse tallene er det alts\u00e5 riktig at ulikhetene i Norge ble redusert da SV satt i regjering.\n\nBj\u00f8rnstad og SV er tilsynelatende er uenige om hvilket \u00e5r man b\u00f8r regne fra. I sin Twitter-melding til Faktisk.no skriver Bj\u00f8rnstad at vi b\u00f8r se p\u00e5 \u00e5rene 2006 til 2013. I en e-post til Faktisk.no begrunner han dette som f\u00f8lger:\n\n\u2013 Jeg mener det gir et veldig feil bilde om man m\u00e5ler fra det \u00e5ret regjeringen tiltrer. Det er jo gjennom budsjettpolitikken at en regjering kan p\u00e5virke dette, og f\u00f8rste budsjett\u00e5r for de r\u00f8dgr\u00f8nne var i 2006.\n\nGini-ulikheten \u00f8kte litt mellom 2006 til 2013, som er perioden Bj\u00f8rnstad mener vi b\u00f8r se p\u00e5. Hvis SVs periode i regjering begynte i 2006, ville Lysbakken ha tatt feil da han sa at ulikheten gikk ned mens SV satt i regjering.\n\nLysbakkens p\u00e5stand handlet om den perioden de r\u00f8dgr\u00f8nne satt i regjering. Siden SV gikk inn i regjering i 2005, ville Bj\u00f8rnstads tidsregning f\u00f8re til at vi m\u00e5tte m\u00e5le endringer under den r\u00f8dgr\u00f8nne regjeringen fra et tidspunkt der de allerede hadde sittet i mer enn ett \u00e5r.\n\nI tillegg gjelder ulikhetstallene for 2005 for \u00e5ret som helhet, noe som betyr at deler av utviklingen som vises i tallene skjedde etter at SV gikk inn i regjering i oktober dette \u00e5ret. For \u00e5 se hvordan Gini-ulikheten i Norge utviklet seg mens SV satt i regjering, er det alts\u00e5 naturlig \u00e5 se p\u00e5 perioden 2005-2013.\n\nSom det fremg\u00e5r av diagrammet over, gikk ulikheten mest ned fra 2005 til 2006. I 2006 ble skatt p\u00e5 aksjeutbytte gjeninnf\u00f8rt, etter \u00e5 ha blitt avskaffet i 2002. En konsekvens av dette var at mange aksjeeiere tok ut utbytte i \u00e5rene f\u00f8r 2006, og dermed fikk h\u00f8ye inntekter. Det f\u00f8rte til at inntektsulikheten \u00f8kte frem til 2005, for s\u00e5 \u00e5 falle igjen \u00e5ret etter.\n\nSkatten p\u00e5 aksjeutbytte var i utgangspunktet del av skattereformen som ble foresl\u00e5tt av Bondevik II-regjeringen. B\u00e5de Ap og Sp st\u00f8ttet den foresl\u00e5tte skatten p\u00e5 aksjeutbytte. I et intervju 14. oktober 2005, sa dav\u00e6rende finansminister Kristin Halvorsen (SV) f\u00f8lgende:\n\n\u2013 Skattesystemet skal ivareta viktige fordelingshensyn. De som har h\u00f8ye aksjeinntekter og formuer, b\u00f8r bidra mer til fellesskapet enn i dag.\n\nI intervjuet fremg\u00e5r det ogs\u00e5 at den r\u00f8dgr\u00f8nne regjeringen droppet skattelettelser for til sammen 8,1 milliarder fra Bondevik-regjeringens budsjett.\n\nChristian Hrafn Brovold i Statistisk sentralbyr\u00e5 st\u00e5r som kontaktperson for SSBs ulikhetstall. Faktisk.no tar kontakt med ham for \u00e5 sp\u00f8rre om det stemmer at det var innf\u00f8ringen av utbytteskatt som var hoved\u00e5rsak til fallet i ulikhet mellom 2005 og 2006.\n\nBrovold viser til SSB-rapporten \u00ab\u00d8konomi og levek\u00e5r for lavinntektsgrupper 2019\u00bb. I rapporten kommenteres utviklingen i Gini-ulikhet i den aktuelle perioden som f\u00f8lger:\n\nForfatterne av rapporten understreker ogs\u00e5 at ulikhetsm\u00e5l som Gini-koeffisienten ikke viser om endringer i ulikheten skyldes at inntekten til dem som har mest, blir mindre eller at inntekten til de som har minst, blir h\u00f8yere. Dette er imidlertid ikke relevant for om ulikheten, m\u00e5lt ved Gini-koeffisienten, ble h\u00f8yere eller lavere mens SV satt i regjering.\n\nSVs finanspolitiske r\u00e5dgiver, Kim-Andr\u00e9 \u00c5sheim, opplyser i en e-post til Faktisk.no at SV i utgangspunktet var skeptiske til deler av aksjon\u00e6rmodellen, som den nye utbytteskatten bygget p\u00e5. Modellen inneb\u00e6rer blant annet at inntekt fra aksjeutbytte skattlegges p\u00e5 samme m\u00e5te som annen inntekt.\n\nAksjon\u00e6rmodellen ble foresl\u00e5tt i en innstilling til Stortinget (Innst. S. 232 (2003-2004)). I behandlingen av denne meldingen gikk SV imot aksjon\u00e6rmodellen slik den var foresl\u00e5tt fra regjeringen, fordi partiet mente at det s\u00e5kalte skjermingsfradraget ikke var n\u00f8dvendig.\n\nSV mente likevel at modellen var en forbedring, og stemte for aksjon\u00e6rmodellen da de satt i regjering, forklarer \u00c5sheim:\n\n\u2013 De faktiske endringene kom i senere statsbudsjetter, hvor budsjettet for 2006 inneholdt innf\u00f8ringen av aksjon\u00e6rmodellen og utbytteskatt. Den r\u00f8dgr\u00f8nne regjeringen tok over h\u00f8sten 2005, og SV stemte i forbindelse med behandlingen av statsbudsjettet for 2006 for helheten, inkludert aksjon\u00e6rmodellen.\n\nNedgangen i inntektsulikhet, m\u00e5lt ved Gini, skyldes alts\u00e5 en politikk Ap og Sp var for, og som SV stemte for i forbindelse med statsbudsjettet for 2006. Den kan alts\u00e5 til dels tilskrives en politikk de r\u00f8dgr\u00f8nne st\u00f8ttet.\n\nSiden en del av fallet i Gini-ulikhet fra 2005 til 2006 skyldes gjeninnf\u00f8ringen av skatt p\u00e5 aksjeutbytte, kan vi ogs\u00e5 se hvordan utviklingen ser ut dersom vi ser bort fra inntekt fra utbytte. Vi finner tall for dette i regjeringens perspektivmelding fra 2017, og i SSBs rapport \u00ab\u00d8konomi og levek\u00e5r for lavinntektsgrupper 2019\u00bb.\n\nN\u00e5r inntekter fra aksjeutbytte er tatt bort, ser utviklingen i Gini-ulikhet slik ut:\n\nHer ser vi at Gini-ulikheten for inntekt uten aksjeutbytte gikk ned fra 0,24 til 0,23 i perioden 2005 til 2013.\n\nDet er alts\u00e5 helt sant at Gini-ulikheten i Norge ble redusert mens SV satt i regjering. Dette gjelder uavhengig av om inntekter fra aksjeutbytte tas med eller ikke.\n\nLysbakken har alts\u00e5 rett n\u00e5r han sier at ulikheten, m\u00e5lt ved Gini-koeffisienten, gikk ned mens SV satt i regjering.\n\nH\u00f8yere andel til dem med h\u00f8yest inntekt\n\nSelv om Lysbakkens p\u00e5stand er riktig, finnes det ogs\u00e5 andre m\u00e5ter \u00e5 m\u00e5le ulikhet p\u00e5 som det er verdt \u00e5 se n\u00e6rmere p\u00e5.\n\nUlikhetsm\u00e5let P90/P10 viser forholdet mellom h\u00f8ye og lave inntekter. Mer presist viser P90/P10 hvor mange ganger st\u00f8rre inntekten til den personen som har h\u00f8yere inntekt enn 90 prosent av befolkningen er enn inntekten til den personen som har lavere inntekt enn 90 prosent av befolkningen.\n\nI rapporten \u00ab\u00d8konomisk utsyn 2019\u00bb, skriver SSB at det er flere fordeler med dette ulikhetsm\u00e5let:\n\nUlikheten, m\u00e5lt ved P90/P10, utviklet seg som f\u00f8lger mens SV satt i regjering:\n\nHer ser vi at ulikheten, m\u00e5lt ved P90/P10, ikke ble mindre mens SV satt i regjering.\n\nMellom 2008 og 2010 ble forskjellene mindre. If\u00f8lge SSBs rapport \u00ab\u00d8konomisk utsyn 2019\u00bb, skyldes nedgangen i disse \u00e5rene finanskrisen, som f\u00f8rte til at de h\u00f8yeste inntektene ble lavere enn de hadde v\u00e6rt tidligere. \u00c5rsaken er at de med h\u00f8ye inntekter f\u00e5r en st\u00f8rre andel av inntektene fra investeringer. I Norge hadde finanskrisen st\u00f8rre p\u00e5virkning p\u00e5 disse inntektene enn p\u00e5 l\u00f8nnsinntekter.\n\nDa SV gikk ut av regjering i 2013, var P90/P10-ulikheten igjen den samme som da de tiltr\u00e5dte i 2005.\n\nI debatten p\u00e5 NRK snakket Lysbakken spesifikt om ulikhet m\u00e5lt ved Gini-koeffisienten. At et annet m\u00e5l tilsier at forskjellene ikke ble mindre mens SV satt i regjering, rokker dermed ikke ved at Lysbakkens p\u00e5stand isolert sett er sann.\n\n6. desember, noen dager etter at Sivert Bj\u00f8rnstad fra Frp tvitret til Faktisk.no, var han i debatt med Sondre Hansmark fra Unge Venstre i Politisk kvarter. Da sa Bj\u00f8rnstad f\u00f8lgende:\n\n\u2013 De r\u00f8dgr\u00f8nne \u00f8kte skattene under sin regjeringstid. Likevel \u00f8kte forskjellene.\n\nFaktisk.no har spurt Bj\u00f8rnstad om hva han baserer p\u00e5standen om at forskjellene \u00f8kte under de r\u00f8dgr\u00f8nne p\u00e5. I en e-post svarer Bj\u00f8rnstad f\u00f8lgende:\n\n\u2013 Jeg sa noe b\u00e5de om ulikhetene generelt (som m\u00e5lt ved Gini) under de r\u00f8dgr\u00f8nne og at dagens formuesskatteregime er mer omfordelende (lavere Gini) enn hva tilsvarende skatt var i 2013.\n\nBj\u00f8rnstad viser ogs\u00e5 til en rapport fra Statistisk sentralbyr\u00e5 (SSB). Denne viser, if\u00f8lge Bj\u00f8rnstad, at formuesskatten under Solberg-regjeringen er litt mer omfordelende enn formuesskatten under de r\u00f8dgr\u00f8nne.\n\nOm fomueskatten i dag er litt mer omfordelende enn den var under de r\u00f8dgr\u00f8nne, sier ikke i seg selv noe om hvorvidt forskjellene er mindre i dag enn den var i perioden 2005-2013. Forskjellene kan \u00f8ke under et mer omfordelende skattesystem, for eksempel hvis inntektene til dem som tjener mest, \u00f8ker mer enn det som blir utlignet gjennom skattesystemet.\n\nP\u00e5 sp\u00f8rsm\u00e5l fra Faktisk.no om hva slags ulikhet han refererte til i debatten p\u00e5 Politisk kvarter, skriver Bj\u00f8rnstad at han snakket om b\u00e5de inntektsulikhet og formuesulikhet.\n\nSom vi har sett, ble inntektsulikheten, m\u00e5lt ved Gini-koeffisienten, lavere under de r\u00f8dgr\u00f8nne. Inntektsulikheten, m\u00e5lt ved P90/P10, forble derimot den samme.\n\nHvis vi ser p\u00e5 formue blir bildet et annet. I SSBs artikkel \u00abFormuesulikheten \u00f8ker\u00bb, som ble publisert i 2018, finner vi tall for hvordan formuesulikheten utviklet seg mens de r\u00f8dgr\u00f8nne styrte.\n\nHer ser vi at formuesulikheten \u00f8kte fra 0,623 til 0,676 i de r\u00f8dgr\u00f8nnes regjeringsperiode.\n\nHvis Bj\u00f8rnstad kun hadde uttalt seg om formuesulikhet, ville han alts\u00e5 hatt rett i at denne \u00f8kte under den r\u00f8dgr\u00f8nne regjeringen. Han uttalte seg imidlertid om flere former for ulikhet, ikke bare formuesulikhet.\n\u2022 En viktig \u00e5rsak til at ulikhetene ble redusert, var innf\u00f8ringen av skatt p\u00e5 aksjeutbytte i 2006. Dette f\u00f8rte til at mange tok ut utbytte i 2004 og 2005, noe som i sin tur f\u00f8rte til at forskjellene \u00f8kte i disse \u00e5rene, for s\u00e5 \u00e5 g\u00e5 ned.\n\u2022 Ogs\u00e5 om vi ser bort fra inntekter fra aksjeutbytte, gikk inntektsulikheten, m\u00e5lt ved Gini-koeffisienten, ned mens SV satt i regjering.\n\u2022 Et annet ulikhetsm\u00e5l, P90/P10, viser at forskjellene mellom h\u00f8ye og lave inntekter var like stor ved begynnelsen og slutten av SVs periode i regjering.\n\u2022 Under debatten p\u00e5 NRK viste Lysbakken spesifikt til inntektsulikhet, m\u00e5lt ved Gini-koeffisienten. At inntektsforskjellene, m\u00e5lt ved P90/P10, ikke ble mindre mens SV satt i regjering, rokker ikke ved at Lysbakkens p\u00e5stand er sann.\n\u2022 Formuesulikheten \u00f8kte mens de r\u00f8dgr\u00f8nne satt i regjeringen. Siden Lysbakken snakket om inntektsulikhet, er dette ikke relevant for om p\u00e5standen hans er sann.", "lang": "no"}