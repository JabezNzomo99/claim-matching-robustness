{"title": "Il debito pubblico \u00e8 aumentato per colpa del reddito di cittadinanza?", "subtitle": "", "author": "pagellapolitica.it", "date": null, "vclaim_id": "vclaim-id-32718", "url": "https://pagellapolitica.it/dichiarazioni/8537/il-debito-pubblico-e-aumentato-per-colpa-del-reddito-di-cittadinanza", "vclaim": "\u00ab#Bankitalia ha fatto i conti ai 5 Stelle al governo: nel 2019 debito pubblico \u00e8 aumentato di 29mld di euro, raggiungendo quota 2409mld. \u00c8 questo il costo di reddito di cittadinanza, mance, mancette e bonus vari\u00bb\n\nSecondo l\u2019ex ministra dell\u2019Istruzione, questo aumento sarebbe \u00abil costo\u00bb del reddito di cittadinanza (Rdc) e delle altre \u00abmance, mancette e bonus vari\u00bb imputabili al Movimento 5 stelle.\n\nAbbiamo verificato quale sia stato l\u2019andamento del debito pubblico e se l\u2019argomentazione di Gelmini sia corretta o meno.\n\nCome sottolineato dall\u2019Osservatorio sui conti pubblici dell\u2019Universit\u00e0 Cattolica, il debito \u00e8 comunque cresciuto meno delle previsioni fatte dagli osservatori e dal governo stesso. L\u2019aumento del debito pubblico previsto per il 2019 dalla Nota di aggiornamento al Def pubblicato a settembre dello scorso era stimato in circa 40 miliardi di euro: dai citati 2.380,6 miliardi di fine 2018 a 2.420,3 miliardi di euro. Dieci miliardi in pi\u00f9 di quanto non sia poi effettivamente accaduto.\n\nGelmini ha imputato questo aumento del debito pubblico a \u00abreddito di cittadinanza, mance, mancette e bonus vari\u00bb. Non c\u2019\u00e8 modo di verificare con certezza tale affermazione, poich\u00e9 nella pubblicazione pi\u00f9 recente della Banca d\u2019Italia sulle finanze pubbliche italiane non \u00e8 riscontrabile quali siano i capitoli di spesa che hanno comportato aumenti del debito.\n\nIn generale, il debito aumenta quando le spese dello Stato eccedono le sue entrate, e la spesa pubblica dipende da una infinita variet\u00e0 di singole voci. Quelle citate da Gelmini ne fanno sicuramente parte ma sono una piccola parte di un insieme molto pi\u00f9 vasto.\n\nSi pu\u00f2 quindi dire che non c\u2019\u00e8 una correlazione diretta, come invece ha sostenuto la capogruppo alla Camera di Forza Italia, tra gli ultimi provvedimenti di spesa e il recente aumento del debito pubblico. Con lo stesso ragionamento si potrebbe anche sostenere che il debito sia aumentato per impegni e oneri assunti ben prima delle ultime leggi di Bilancio.\n\n\u00c8 per\u00f2 vero che lo stesso governo Lega-M5s ha in passato pi\u00f9 volte ribadito (ma non sono mancate le retromarce) la necessit\u00e0 di prendere soldi a prestito per potere realizzare le sue misure di bandiera, come il reddito di cittadinanza.\n\nInfine, la spesa complessiva per il Rdc \u00e8 direttamente imputabile alle Amministrazioni centrali, tuttavia i costi sostenuti per Rdc, pensione di cittadinanza e reddito di inclusione (ReI) ammontano nel 2019 a circa 4,7 miliardi di euro, secondo il dossier di commento al Nadef del servizio studi di Camera e Senato. Tale importo \u00e8 meno di un sesto dell\u2019aumento del debito delle Amministrazioni centrali.\n\nMa come si \u00e8 evoluto il debito pubblico nel tempo? La sua crescita tra il 2018 e il 2019 non \u00e8 di certo un caso isolato. In base ai dati della Banca d\u2019Italia (\u201cAmministrazioni pubbliche: debito lordo\u201d), gli aumenti negli ultimi anni sono pressoch\u00e9 costanti e spesso di maggiore entit\u00e0.\n\ngoverno Berlusconi IV , quando Mariastella Gelmini era ministra dell\u2019Istruzione. Allora l\u2019incremento fu di circa 101 miliardi di euro, pi\u00f9 del triplo dell\u2019aumento registrato nel 2019, anche se bisogna considerare che quello fu l\u2019anno dello scoppio della crisi economica mondiale.\n\nAltri incrementi molto robusti si sono verificati poi negli anni successivi: 82 miliardi fra il 2012 e il 2013 (governo Monti), 81 miliardi fra il 2011 e il 2012 (governo Berlusconi IV, per quasi 11 mesi), e ancora 81 miliardi tra il 2009 e il 2010 (governo Berlusconi IV).\n\nInsomma, \u00e8 chiaro che i valori del debito pubblico in quegli anni sono stati influenzati dalla crisi economica in corso. Incrementi maggiori dei 29 miliardi del 2019, tuttavia, si sono verificati anche in anni non di crisi: ad esempio, tra il 2016 e il 2017 (governo Gentiloni) il debito pubblico \u00e8 aumentato di 46 miliardi. E ancora, volendo andare un po\u2019 pi\u00f9 indietro nel tempo, tra il 2005 e il 2006 (governi Berlusconi II e Berlusconi III) l\u2019incremento del debito pubblico fu di 65 miliardi.\n\nCome abbiamo gi\u00e0 detto riguardo ai dati pi\u00f9 recenti, non si possono imputare con certezza questi aumenti del debito pubblico alle scelte dei governi in carica in quel momento. Di volta in volta entrano in gioco molteplici fattori interni e internazionali, presenti e passati.\n\nL\u2019ex ministra dell\u2019Istruzione Mariastella Gelmini ha indicato l\u2019incremento del debito pubblico di 29 miliardi di euro tra 2018 e 2019 come diretta conseguenza del reddito di cittadinanza e di altre \u00abmance\u00bb: come abbiamo visto i dati sono corretti ma il nesso di causa-effetto non \u00e8 dimostrabile. La spesa complessiva per reddito e pensione di cittadinanza, in ogni caso, \u00e8 pari a circa un sesto dell\u2019incremento del debito imputabile alle Amministrazioni centrali.\n\nL\u2019incremento del debito pubblico verificatosi nel 2019 non \u00e8 poi l\u2019aumento pi\u00f9 consistente che sia avvenuto negli anni recenti. Anche non considerando gli anni dal 2009 al 2013 (cio\u00e8 quelli delle crisi economica), ci sono stati aumenti di debito ben pi\u00f9 consistenti, ad esempio tra il 2005 e il 2006 (quando peraltro era al governo Forza Italia, con Berlusconi presidente del Consiglio) o tra il 2016 e il 2017.", "lang": "it"}