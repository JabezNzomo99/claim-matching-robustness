{"title": "Ma il governo pu\u00f2 rimuovere il presidente dell'Inps?", "subtitle": "Il ministro dello Sviluppo e del Lavoro Luigi Di Maio ha detto che ora il governo non pu\u00f2 sostituire Boeri. Abbiamo controllato gli effettivi\u00a0poteri dell'esecutivo sull'Istituto nazionale di previdenza sociale", "author": "www.agi.it", "date": "2018-07-17T07:16+0200", "vclaim_id": "vclaim-id-5250", "url": "https://www.agi.it/fact-checking/inps_boeri_di_maio_salvini-4164037/news/2018-07-17/", "vclaim": "Il ministro dello Sviluppo economico, del Lavoro e delle politiche sociali Luigi Di Maio ha dichiarato il 15 luglio: \u201cNon possiamo rimuovere Boeri ora: quando scadr\u00e0 terremo conto che \u00e8 un presidente dell'Inps che non \u00e8 minimamente in linea con le idee del governo\u201d.\n\nL\u2019ultima polemica, che ha spinto il vicepremier e ministro dell\u2019Interno Matteo Salvini a chiedere le dimissioni di Boeri, riguarda il decreto Dignit\u00e0. Nella Relazione tecnica (pag. 25) che l\u2019accompagna \u00e8 scritto che il decreto avr\u00e0 l\u2019effetto di far perdere almeno 8 mila posti di lavoro all\u2019anno.\n\nLa paternit\u00e0 di quel numero \u00e8 dell\u2019Inps, che \u00e8 stato preso di mira da una nota congiunta dei ministri Di Maio e Tria (Economia) dove si legge: \u201cIl ministro dell\u2019Economia, Giovanni Tria, ritiene che le stime di fonte Inps sugli effetti delle disposizioni relative ai contratti di lavoro contenute nel decreto siano prive di basi scientifiche e in quanto tali discutibili\u201d.\n\nA questa nota ha risposto duramente Boeri, parlando di \u201cun attacco senza precedenti alla credibilit\u00e0 di due istituzioni nevralgiche per la tenuta dei conti pubblici nel nostro Paese\u201d [l\u2019Inps e la Ragioneria generale dello Stato, n.d.R.] e di \u201cnegazionismo economico\u201d, circa il merito della nota dei due ministeri.\n\nLa situazione si \u00e8 quindi, al momento, cristallizzata nella richiesta di dimissioni di Boeri da parte di Salvini, nel \u201cnon possiamo\u201d di Di Maio e nella posizione di Boeri stesso, che il 16 luglio ha dichiarato di essere disponibile a dimettersi se glielo chieder\u00e0 il presidente del Consiglio Giuseppe Conte.\n\nIl suo mandato, iniziato a febbraio 2015, ha durata quadriennale. Scade dunque a febbraio 2019 e sarebbe teoricamente rinnovabile, visto che Boeri \u00e8 al suo primo mandato (v. art. 3 co. 9 del d.lgs. 479/1994).\n\nMa vediamo se \u00e8 vero, come afferma Di Maio, che Boeri non possa essere rimosso dal governo. La procedura di nomina del presidente dell\u2019Inps \u2013 come mostra anche il decreto di nomina di Boeri del 2105 \u2013 \u00e8 regolata dall\u2019articolo 3 della legge 400/1988, richiamato dal dl 78/2010, che da ultimo ha modificato la disciplina generale dell\u2019Inps contenuta nel gi\u00e0 citato d.lgs. 479/1994.\n\nSe fossimo di fronte a un\u2019ipotesi estrema come quella di condanne penali del presidente, prosegue Onida, allora si potrebbe aprire un discorso teorico su come affrontare la rimozione, vista l\u2019assenza di norme e di precedenti. Ma considerata la situazione attuale, non ci sono margini per la revoca della nomina di Boeri.\n\nUn parere, questo, confermato anche da Stefano Ceccanti, costituzionalista e deputato del Pd, secondo cui il presidente Inps \u201cnon si pu\u00f2 rimuovere, questa possibilit\u00e0 non \u00e8 stata formalizzata dalla legge. L\u2019Inps \u00e8 un ente terzo, quindi non \u00e8 soggetto alla logica dello spoil system che vale per altri enti. L\u2019impossibilit\u00e0 di rimuovere il presidente \u2013 nemmeno seguendo la stessa procedura, molto complessa, seguita per la nomina \u2013 \u00e8 esattamente una garanzia di questa terziet\u00e0\u201d.\n\nAl di l\u00e0 della possibilit\u00e0 di rimozione \u201cforzata\u201d, rimane naturalmente aperta la possibilit\u00e0 di eventuali dimissioni presentate volontariamente da Boeri nel momento in cui sentisse eccessiva pressione perch\u00e9 abbandoni il suo incarico, a cui ha alluso lo stesso Boeri quando ha detto di essere disposto a lasciare se la richiesta venisse da Conte.\n\nLe uniche ipotesi in cui, secondo alcuni giuristi, si potrebbe immaginare una rimozione del presidente dell\u2019Inps sono estreme, teoriche e assolutamente non rilevanti per il caso di cui si discute. Dunque Di Maio ha sostanzialmente ragione nel dire che Boeri non possa essere rimosso dal governo.", "lang": "it"}