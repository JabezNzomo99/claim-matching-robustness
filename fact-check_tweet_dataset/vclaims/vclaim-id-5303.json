{"title": "Nei, verdens giftigste blekksprut er ikke observert ved badestrender i Norge", "subtitle": "Saken spres av en l\u00f8gnfabrikk forkledd som en side for natur- og dyreliv.", "author": "www.faktisk.no", "date": null, "vclaim_id": "vclaim-id-5303", "url": "https://www.faktisk.no/faktasjekker/7Jr/nei-verdens-giftigste-blekksprut-er-ikke-observert-ved-badestrender-i-norge", "vclaim": "Det siste d\u00f8gnet har det kommet flere tips til Faktisk.no om en artikkel som ble spredd Facebook. Kort tid etter at den ble publisert i g\u00e5r, ble artikkelen spredt til ferierende nordmenn langs hele kysten:\n\n\u00abVerdens giftigeste blekksprut observert ved flere badestrender i Norge - kan drepe et menneske p\u00e5 to minutter\u00bb, l\u00f8d overskriften.\n\nI artikkelen st\u00e5r det at det:\n\nI artikkelen intervjues \u00abmarinbiolog\u00bb Kari Stammerud Mikkelsen fra \u00abMarinebiologi-instituttet\u00bb, som oppgir at de har f\u00e5tt inn et titalls observasjoner av slike blekkspruter i norske farvann, og at folk som ser dem m\u00e5 komme seg p\u00e5 land fordi det er livsfarlige dyr.\n\nArtikkelen lister opp f\u00f8lgende badesteder hvor blekkspruten skal ha blitt observert: Sjosabdeb strand i Mandal, Brevoll strand i Vinterbro, \u00d8stre Rand\u00f8ya i Kristiansand og Hvervenbukta i Oslo.\n\nDet er ogs\u00e5 lenket til artikler publisert hos andre medier som Forskning.no og Nettavisen der det er skrevet om selve blekksprutarten og gift - men ingen av disse artiklene handler om at blekkspruten er observert i Norge.\n\nTipsene til Faktisk.no viser at mange lurer p\u00e5 om historien er sann.\n\nP\u00e5standen vi skal se n\u00e6rmere p\u00e5 er om verdens giftigste blekksprut er observert ved flere norske badestrender i Norge.\n\nBlekksprutarten Hapalochlaena, p\u00e5 norsk kalt Bl\u00e5ringet blekksprut, er ekte og blant verdens giftigste havdyr. Men den finnes ikke i Norge. Ikke en gang i n\u00e6rheten av Norge. Arten har tilhold p\u00e5 korallrev og i tidevannspytter i Stillehavet og Det indiske hav. Du m\u00e5 derfor til kysten av Australia eller Japan f\u00f8r den blir en potensiell trussel.\n\nHavforskningsinstituttet i Bergen, som er Europas st\u00f8rste marine forskningsinstitutt, avviser at denne blekkspruten er observert ved norske strender. Forsker Tone Falkenhaug skriver f\u00f8lgende i en e-post til Faktisk.no:\n\nHun skriver at utbredelsen av alle artene i denne slekten er i tropiske havomr\u00e5der: Vestlige Stillehav, Indiske hav og rundt Australia.\n\nHun skriver at hun aldri har h\u00f8rt om \u00abMarinebiologisk institutt\u00bb.\n\nI artikkelen fra Norsk Naturinformatikk er det en marinbiolog Kari Stammerud Mikkelsen fra Marinebiologi-instituttet som advarer. Googler vi \u00abKari Stammerud Mikkelsen\u00bb f\u00e5r vi bare ett eneste treff p\u00e5 internett: Den samme artikkelen som vi faktasjekker her.\n\nDet finnes heller ikke noe foretak i Norge som heter \u00abMarinebiologi-instituttet\u00bb eller \u00abMarinbiologi-instituttet\u00bb i Br\u00f8nn\u00f8ysundsregistrene. Det dukker heller ikke opp hvis man googler det p\u00e5 vanlig m\u00e5te.\n\nB\u00e5de marinbiolog Kari Stammerud Mikkelsen og instituttet hun jobber for er oppdiktet.\n\nI artikkelen er det et bilde som angivelig viser Mikkelsen med et eksemplar av den farlige blekkspruten. Ved \u00e5 foreta et s\u00e5kalt reversert bildes\u00f8k i Google, finner vi det samme bildet i en artikkel publisert hos Nettavisens magasin Side3.no fra mars 2014. Bildet er et illustrasjonsbilde som Side3 oppgir er fra det internasjonale bildebyr\u00e5et Rex.\n\nVed \u00e5 s\u00f8ke p\u00e5 \u00abBlue-ringed\u00bb hos Rex, fant vi originalbildet. Det er fra 1999 og viser kurator Josie Sutherland ved National Sea Life Centre i Birmingham h\u00e5ndtere akvariets eksemplar av den d\u00f8delige blekkspruten, for anledningen d\u00f8pt \u00abSheila\u00bb.\n\nBildet Norsk Naturinformatikk bruker er alts\u00e5 tatt for 19 \u00e5r siden i en helt annen sammenheng av en helt annen person.\n\nFaktisk.no har tidligere faktasjekket Norsk Naturinformatikk og kan fastsl\u00e5 at siden ikke er til \u00e5 stole p\u00e5.\n\nNettstedet ble registrert s\u00e5 sent som 23. april i \u00e5r og oppgir \u00e5 v\u00e6re \u00abdin kilde til norsk natur og dyreliv\u00bb. Den har allerede rukket \u00e5 produsere en stor mengde oppdiktede artikler som har f\u00e5tt stor spredning i sosiale medier.\n\nBlant disse, en artikkel om at rekordmange gigantiske brennmaneter inntar norskekysten i sommer, og en annen om \u00abEkstremt giftig veps observert i Norge\u00bb.\n\nOgs\u00e5 i artikkelen om kjempemaneter har nettstedet diktet opp forskere i det fiktive \u00abMarinebiologi-instituttet\u00bb - henholdsvis \u00abmarinebiolog Anette Lauritsen\u00bb og \u00abforsker Heidi Folkemo\u00bb. Ingen av disse finnes i virkeligheten.\n\nG\u00e5r man p\u00e5 forsiden til nettstedet, pr\u00f8ver det \u00e5 utgi seg for \u00e5 v\u00e6re et seri\u00f8st informasjonsnettsted om natur og dyreliv. De virale og ofte skremmende klikksakene er omgitt av tilsynelatende uskyldige informasjonssaker om ulike dyr og naturfenomener, som er klippet rett fra Wikipedia eller Store Norske Leksikon.\n\nPr\u00f8ver man klikke p\u00e5 noen av lenkene som skal gi opplysninger om nettstedet eller kontaktinformasjon, leder de tilbake til forsiden.\n\nNettstedet b\u00e6rer n\u00e6r sagt alle kjennetegn som finnes for en klassisk l\u00f8gnfabrikk:\n\u2022 Artiklene er d\u00e5rlig oversatt fra utenlandske artikler eller kopiert fra norske.\n\u2022 Forskerne som er \u00abintervjuet\u00bb finnes ikke.\n\u2022 Bildene er fra andre situasjoner enn artiklene gir inntrykk av. Forskerbildet er for eksempel ikke fra Norge.\n\u2022 Man finner ikke den samme informasjonen p\u00e5 andre nyhets- eller nettsteder.\n\u2022 Nettstedet har et merkelig navn, som samtidig antyder at det er noe offisielt/faglig.\n\u2022 Det er ikke oppgitt noen redakt\u00f8r.\n\nNettstedet Norsk Naturinformasjon er del av et st\u00f8rre nettverk av norske l\u00f8gnfabrikker som har dukket opp den siste tiden. 19. juni publiserte vi en egen innsiktsartikkel om disse nettstedene, som sto bak Norges mest delte saker i mai i \u00e5r.\n\nBlant nettstedene i nettverket er Ukensnytt.com. Dette nettstedet er ogs\u00e5 nevnt i artikkelen fra Norsk Naturinformatikk, og det ene bildet som brukes ligger p\u00e5 serveren til Ukensnytt.com. De bruker den samme Google AdSense koden som flere andre lignende nettsteder, som betyr at pengene for annonsevisningene p\u00e5 denne siden ender opp samme sted. Det er derfor stor grunn til \u00e5 tro at de tilh\u00f8rer samme nettverk og at samme person eller personer st\u00e5r bak.\n\nOgs\u00e5 Ukensnytt.com er en l\u00f8gnfabrikk som dikter opp artikler for viral spredning. 10. juli faktasjekket vi en artikkel fra dette nettstedet om \u00abRoald (51) s\u00f8kte om krisehjelp p\u00e5 NAV \u2013 fikk pantelapp p\u00e5 2 kr av de ansatte\u00bb.\n\u2022 Sverige: 6 \u00e5r gammel flyktning viste seg \u00e5 v\u00e6re 35 \u00e5r gammel kortvokst fra Syria\n\u2022 Mann siktet for \u00e5 voldta en ku \u2013 hevdet det var en reinkarnasjon av hans d\u00f8de kone\n\u2022 Rolf (82) kastet ut av eldrehjemmet da han ukentlig hadde prostituerte p\u00e5 bes\u00f8k\n\nArtiklene til Norsk Naturinformasjon og Ukensnytt.com deles fra Facebook-siden \u00abKundeservice\u00bb. Dette er den samme Facebook-siden som ogs\u00e5 deler eller har delt saker fra viralsider du ikke kan stole p\u00e5:\n\nInnholdet p\u00e5 disse nettstedene spres flittig ogs\u00e5 i andre Facebook-sider som:\n\nDisse kan du heller ikke stole p\u00e5.\n\nLes mer om de norske \u00abl\u00f8gnfabrikkene\u00bb i v\u00e5r sak fra 19. juni.", "lang": "no"}