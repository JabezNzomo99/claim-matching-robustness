{"title": "Nei, det er ikke Berlev\u00e5g kommune som har kuttet Torbj\u00f8rgs (94) hjelpest\u00f8nad", "subtitle": "Det stemmer ikke at det er kommunen som kutter i hjelpen n\u00e5r den omtalte hjelpest\u00f8naden faller bort, slik Helsepartiet gir inntrykk av", "author": "www.faktisk.no", "date": null, "vclaim_id": "vclaim-id-7542", "url": "https://www.faktisk.no/faktasjekker/0bP/nei-det-er-ikke-berlevag-kommune-som-har-kuttet-torbjorgs-94-hjelpestonad", "vclaim": "P\u00e5 nasjonaldagen la Jon Troli ut en Facebook-post om sin 94 \u00e5r gamle mor. Under overskriften \u00abPlage de eldre\u00bb skrev han:\n\nI innlegget var det ogs\u00e5 et bilde av innledningen av brevet fra Nav og et bilde av Trolis mor. Innlegget skapte stort engasjement og ble delt over 2200 ganger p\u00e5 Facebook. Flere enn 3600 personer reagerte p\u00e5 innlegget, og det fikk over 1300 kommentarer.\n\nTorbj\u00f8rg Troli er kjent med at Faktisk.no omtaler saken.\n\nTil Faktisk.no forteller Jon Troli at han la ut innlegget p\u00e5 Facebook etter at moren viste ham brevet fra Nav da han var p\u00e5 bes\u00f8k hos henne.\n\n\u2013 Jeg ble fortvilt. Jeg synes det er urimelig at denne st\u00f8tten blir kuttet, og at mottakerne n\u00e5 m\u00e5 s\u00f8ke om ny hjelp p\u00e5 egen h\u00e5nd. Kunne det ikke g\u00e5tt automatisk? Min mor, og sikkert ogs\u00e5 andre eldre, klarer ikke uten videre \u00e5 g\u00e5 inn p\u00e5 Internett og lese mer om dette p\u00e5 nav.no, som de blir oppfordret til i brevet.\n\nTroli forteller at han slettet innlegget etter at han s\u00e5 hvordan debatten i kommentarfeltet utviklet seg:\n\n\u2013 Jeg s\u00e5 at mange brukte kommentarfeltet til \u00e5 diskutere innvandrere og pengest\u00f8tte som gis til dem. Det synes jeg er helt utidig. Det har ikke noen hensikt \u00e5 sette svake grupper opp mot hverandre p\u00e5 den m\u00e5ten.\n\nHelsepartiet var blant dem som delte Facebook-posten til Troli. Det nystiftede politiske partiet stilte til valg for f\u00f8rste gang i 2017 og fikk over 10 000 stemmer. Helsepartiet har delt historien om 94-\u00e5ringen b\u00e5de p\u00e5 sin Facebook-side og p\u00e5 Twitter. P\u00e5 Twitter skriver partiet:\n\nJon Troli sier til Faktisk.no at han ikke ble kontaktet av Helsepartiet f\u00f8r de delte historien om moren Torbj\u00f8rg p\u00e5 Twitter.\n\n\u2013 Jeg delte dette med mine egne kontakter p\u00e5 Facebook, og visste ikke at Helsepartiet delte det videre. Jeg synes ikke noe om at noen, Helsepartiet eller andre, bruker dette for \u00e5 sl\u00e5 politisk mynt p\u00e5 det.\n\nFaktisk.no har gitt leder i Helsepartiet, Lise Askvik, mulighet til \u00e5 kommentere dette. Hun har svart med en invitasjon til partiets landsm\u00f8te i helgen.\n\nTroli presiserer at han synes moren f\u00e5r et godt tilbud av Berlev\u00e5g kommune.\n\n\u2013 Jeg har ingenting \u00e5 klage p\u00e5 kommunen for. De stiller opp for mor. Det er hjelpest\u00f8naden fra Nav jeg synes det er synd at forsvinner.\n\nMens Troli viser til Nav og et stortingsvedtak, skylder Helsepartiet p\u00e5 Berlev\u00e5g kommune. Hva er det som ligger bak brevet fra Nav? Hvem er det som har ansvaret, og hvilke konsekvenser vil det f\u00e5 for dem som mister st\u00f8naden? Det skal vi se n\u00e6rmere p\u00e5 i denne faktasjekken.\n\nFaktisk.no har gitt Helsepartiet anledning til \u00e5 dokumentere p\u00e5standen om at Berlev\u00e5g kommune kutter i hjelpen til Torbj\u00f8rg for \u00e5 spare penger. Partileder Askvik skriver i en e-post at det er flott at vi faktasjekker dette, men at Helsepartiet n\u00e5 prioriterer forberedelser til landsm\u00f8tet i helgen.\n\n\u00abDere klarer nok \u00e5 finne den dokumentasjonen her helt uten v\u00e5r hjelp hvis det er fakta dere vil finne\u00bb, skriver hun og kommer med en oppfordring til Faktisk.no:\n\n\u00abOg sjekk gjerne ekstra hva som er fakta omkring konsekvensene av slike vedtak for befolkningen. Det er v\u00e5rt fokus\u00bb.\n\nTilbake til Facebook-posten. Overskriften p\u00e5 brevet fra Nav er \u00abHjelpest\u00f8naden til hjelp i huset opph\u00f8rer\u00bb. Videre kan man lese at:\n\nFaktisk.no har av Nav f\u00e5tt tilsendt hele teksten i brevet. Du kan lese teksten her.\n\nDet var i forbindelse med statsbudsjettet for 2018 at Stortinget vedtok \u00e5 avvikle s\u00e5kalt \u00abhjelpest\u00f8nad sats 0\u00bb fra 1. juli 2018. Ap, H\u00f8yre, Frp, KrF, Venstre og R\u00f8dt stemte for \u00e5 avvikle st\u00f8naden, mens Sp, SV og MDG stemte mot, if\u00f8lge Stortingets voteringsoversikt.\n\nArbeids- og sosialdepartementet skriver f\u00f8lgende om hjelpest\u00f8nad sats 0 i forslaget til statsbudsjett:\n\u2022 Ble egentlig opphevet i 1992, men de som allerede hadde f\u00e5tt innvilget st\u00f8naden, har f\u00e5tt beholde den fram til n\u00e5.\n\u2022 Skal brukes til hjelp i huset for dem som har et s\u00e6rskilt hjelpebehov p\u00e5 grunn av varig sykdom eller skade. Ble bare gitt hvis det forel\u00e5 et privat pleieforhold eller privat tjeneste.\n\u2022 Per 31.12.2016 var det 12 009 mottakere av hjelpest\u00f8nad sats 0. Av disse var 69 prosent 67 \u00e5r og eldre. Per september 2017 hadde tallet sunket til 11 500 mottakere.\n\nDet er alts\u00e5 ikke bare Torbj\u00f8rg som har f\u00e5tt beskjed om at hun ikke lenger skal f\u00e5 hjelpest\u00f8nad. Nav opplyser til Faktisk.no at de har sendt et likelydende brev til litt flere enn 11 000 personer.\n\nIf\u00f8lge Arbeids- og sosialdepartementet ble overgangsordningen blant annet begrunnet med at det ville bli en stor belastning for kommunene \u00e5 f\u00e5 s\u00f8knader om hjemmehjelp fra den store gruppen som i 1991 hadde denne st\u00f8naden. Siden da har imidlertid antall mottakere falt kraftig.\n\nDepartementet skriver at \u00abde som i dag bruker st\u00f8naden til \u00e5 dekke privat hjelp i huset, vil kunne s\u00f8ke kommunen om hjelp. Kommunen plikter \u00e5 tilby n\u00f8dvendige helse- og omsorgstjenester, herunder praktisk bistand til hjelp i huset\u00bb.\n\nVet ikke hva kommunene m\u00e5 betale\n\nHvor store ekstra kostnader kommunene vil f\u00e5, har ikke departementet oversikt over. Seniorr\u00e5dgiver Trond Rasmussen skriver dette i en epost til Faktisk.no:\n\nRasmussen skriver ogs\u00e5 at departementet har grunn til \u00e5 anta at enkelte mottar tjenester fra kommunen, samtidig som de mottar hjelpest\u00f8nad sats 0. Alts\u00e5 kan flere som mottar hjelpest\u00f8naden p\u00e5 13 560 kroner i \u00e5ret allerede ha f\u00e5tt dekket hjelpebehov av kommunen.\n\nAvviklingen av hjelpest\u00f8nad sats 0 fra 1. juli 2018 vil gi en innsparing p\u00e5 Arbeids- og sosialdepartementets budsjett p\u00e5 73 millioner kroner bare i \u00e5r. Hel\u00e5rsvirkningen av tiltaket i 2019 ansl\u00e5s til 140 millioner kroner.\n\nMorten Bakke er statssekret\u00e6r i Arbeids- og sosialdepartementet. Han mener kommunene skal ha r\u00e5d til \u00e5 gi gode tjenester til dem som har behov for det, og skriver f\u00f8lgende til Faktisk.no:\n\nHan legger til at departementet mener at 26 \u00e5r er mer enn lang nok tid \u00e5 beholde hjelpest\u00f8nad sats 0 som overgangsordning.\n\nHelsepartiet legger skylden p\u00e5 Berlev\u00e5g kommune for at Torbj\u00f8rg ikke lenger skal f\u00e5 hjelpest\u00f8nad. Det er ikke riktig at det er kommunen som har kuttet i 94-\u00e5ringens st\u00f8nad. Avviklingen skjer alts\u00e5 som f\u00f8lge av et vedtak i Stortinget.\n\nHelse- og og omsorgssjef i Berlev\u00e5g kommune, Roy-Arne Andersen, kan ikke uttale seg om denne enkeltsaken. P\u00e5 generelt grunnlag sier han at dette ikke er en avgj\u00f8relse kommunen har tatt:\n\n\u2013 Nei, Nav f\u00f8lger vel bare stortingsvedtaket slik de er p\u00e5lagt. Berlev\u00e5g kommune har ikke noen mulighet til \u00e5 endre p\u00e5 dette.\n\nAndersen er likevel helt klar p\u00e5 at ingen skal miste tjenester de har behov for:\n\n\u2013 P\u00e5 generelt grunnlag kan jeg si at kommunen er lovp\u00e5lagt \u00e5 s\u00f8rge for helse- og sosialtjenester for dem som har behov for det, sier han.\n\n\u2013 S\u00e5 ingen vil bli st\u00e5ende uten tjenester hvis de har behov for det?\n\n\u2013 Nei, det er v\u00e5rt ansvar. Det er helsetilstanden til vedkommende som avgj\u00f8r det, sier Andersen.", "lang": "no"}