{"title": "Stato, quanto ci costi?!", "subtitle": "", "author": "pagellapolitica.it", "date": null, "vclaim_id": "vclaim-id-597", "url": "https://pagellapolitica.it/dichiarazioni/6818/stato-quanto-ci-costi", "vclaim": "La questione dei costi dell'apparato statale \u00e8 sempre stato uno dei cavalli di battaglia della propaganda berlusconiana e il leader di Forza Italia, sul palco di Bologna assieme a Matteo Salvini, non ha mancato di rimarcare quanto la situazione sia fuori controllo. Tocca a noi armarci di sana pazienza e andare a verificare se quanto affermato sia vero o no.\n\nIl Fondo Monetario Internazionale dispone di un dettagliatissimo database sulle spese governative delle principali economie del nostro pianeta, quindi anche degli Stati membri dell'Unione Europea. Come spiega lo stesso manuale di guida al database (pag. 114, paragrafo 6.2), le spese sostenute dallo Stato possono essere suddivise in due categorie di destinazione: la prima \u00e8 rappresentata dalle spese volte a svolgere servizi di utilit\u00e0 pubblica e la seconda \u00e8 l'insieme delle spese di \"mantenimento\" dell'intero apparato. E' proprio quest'ultima voce di spesa che vogliamo osservare, i cui dettagli sono disponibili in questa apposita funzione del database che abbiamo riassunto qui per facilitarvi la lettura. Le spese che abbiamo considerato per operare un confronto tra Italia e altri Paesi dell'Unione racchiudono le retribuzioni per impiegati, l'uso da parte dello Stato di beni e servizi e le spese di indebitamento (per interessi), espresse in percentuale sul Pil. I risultati non dipingono proprio lo scenario descritto da Berlusconi.", "lang": "it"}