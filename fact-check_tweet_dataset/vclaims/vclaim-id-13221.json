{"title": "Nei, det stemmer ikke at 75 prosent av SVs stortingsrepresentanter aldri har hatt en jobb", "subtitle": "Alle SV-representantene som ble valgt inn i 2017 har hatt jobber utenfor politikken.", "author": "www.faktisk.no", "date": null, "vclaim_id": "vclaim-id-13221", "url": "https://www.faktisk.no/faktasjekker/zZQ/nei-det-stemmer-ikke-at-75-prosent-av-svs-stortingsrepresentanter-aldri-har-hatt-en-jobb", "vclaim": "I en kommentar p\u00e5 nettstedet Lykten.no skriver Henrik Arnesen om stortingsrepresentanters yrkesbakgrunn. Lykten.no ser p\u00e5 seg selv som et korrektiv til redakt\u00f8rstyrte medier og \u00f8nsker \u00e5 v\u00e6re et tilskudd til \u00abinformasjonskrigen\u00bb. Nettstedet het tidligere \u00abOrdet er mitt\u00bb, og f\u00f8r det igjen \u00abFrie ord\u00bb. Arnesen st\u00e5r oppf\u00f8rt som \u00e9n av to kontakter p\u00e5 Lyktens nettsider.\n\nI kommentaren argumenterer Arnesen for at en stor andel politikere mangler kontakt med hverdagen til folk flest siden de aldri har hatt en vanlig jobb:\n\nInnlegget har g\u00e5tt sin seiersgang p\u00e5 sosiale medier, og torsdag hadde artikkelen nest flest reaksjoner p\u00e5 den norske topplisten til tjenesten Storyboard:\n\nDenne p\u00e5standen skal vi se n\u00e6rmere p\u00e5 i denne faktasjekken. I tillegg vil vi se p\u00e5 p\u00e5standen i ingressen om at \u00ab36 prosent av alle stortingsrepresentanter aldri har v\u00e6rt i l\u00f8nnet arbeid\u00bb.\n\nDet st\u00e5r i innlegget at tallene stammer fra Pollofpolls.no. Dette er et nettsted som samler ulike meningsm\u00e5linger om norske politiske partier. Faktisk.no har spurt eierne bak nettstedet om de er kjent med tallene som gjengis av Lykten.no. Det er de ikke.\n\n\u2013 Poll of polls har aldri registrert stortingsrepresentanters bakgrunn, bortsett fra at vi i noen tilfeller har beregnet hvordan fordelingen kvinner/menn ville blitt p\u00e5 Stortinget gitt nominasjonslister og m\u00e5ling, skriver Johan Giertsen, en av dem som driver Poll of polls, i en e-post til Faktisk.no.\n\n\u2013 Men annet som yrke, alder og utdanning har Poll of polls aldri registrert eller notert. Vi er et nettsted for partim\u00e5linger, og begrenser oss til det.\n\nFaktisk.no har fors\u00f8kt \u00e5 komme i kontakt med Henrik Arnesen gjennom et e-postkontaktskjema p\u00e5 Lykten.no. Vi har s\u00e5 langt ikke f\u00e5tt svar.\n\nB\u00e5de tallet p\u00e5 36 prosent for alle stortingsrepresentanter og 75 prosent for SV-representantene, er tidligere gjengitt i et leserinnlegg av \u00d8ystein Steiro Sr. i Adresseavisen. Den samme Steiro har ogs\u00e5 tatt for seg tematikken p\u00e5 nettstedet Resett, der de samme tallene g\u00e5r igjen.\n\nOgs\u00e5 Steiro viser til Poll of polls, og det samme gj\u00f8r nettstedet Ekte Nyheter i en kort omtale. I Steiros innlegg st\u00e5r det at tallene gjelder for politikerne som ble valgt inn p\u00e5 Stortinget ved forrige valg:\n\nDa Steiro skrev om politikernes yrkesbakgrunn p\u00e5 Resett i januar, viste han til et notat fra tenketanken Civita. De hadde sett p\u00e5 bakgrunnen til kandidatene som l\u00e5 an til \u00e5 bli valgt inn p\u00e5 Stortinget i 2017. Siden det ikke hadde v\u00e6rt valg enda, hadde Civita basert seg p\u00e5 gjennomsnittsm\u00e5linger de hadde funnet p\u00e5 Poll of polls.\n\nDet var alts\u00e5 ikke Poll of polls, men Civita som hadde gjort kartleggingen av stortingskandidatenes bakgrunn. De hadde blant annet sett p\u00e5 kandidatenes yrkesbakgrunn, fordelt p\u00e5 kategoriene offentlig, privat, interesse og annet.\n\nIf\u00f8lge notatet til Civita jobbet 36 prosent av dem som l\u00e5 an til \u00e5 komme inn p\u00e5 Stortinget, i interesseorganisasjoner. Blant SVs kandidater gjaldt dette for 75 prosent.\n\nDet er etter all sannsynlighet her p\u00e5standen om at 75 prosent av SVs stortingsrepresentanter aldri har hatt en jobb, stammer fra. P\u00e5standen er likevel ikke riktig.\n\nI notatet tar Civita kun for seg hvor politikerne kommer fra, ikke hele deres CV. At 75 prosent av SVs kandidater jobbet i en organisasjon rett f\u00f8r de ble valgt inn, er ikke det samme som at de aldri har hatt en jobb. For det f\u00f8rste er en jobb i en organisasjon ogs\u00e5 en jobb. For det andre sier ikke disse tallene noe om kandidatenes tidligere yrkeserfaring.\n\nLOs nettavis Frifagbevegelse.no har ogs\u00e5 sett n\u00e6rmere p\u00e5 p\u00e5standen om SV fra Lykten.no. Nettavisen skriver at en oppdatert versjon av Civita-notatet viser at 55 prosent av SVs representanter har bakgrunn fra interesseorganisasjoner. Civita har understreket overfor nettavisen at de kun har tatt for seg dem som er rekruttert direkte fra interesseorganisasjoner, og at representantene ogs\u00e5 kan ha hatt jobber innen andre bransjer tidligere.\n\nFaktisk.no har kartlagt yrkesbakgrunnen til SVs 11 stortingsrepresentanter. Vi har b\u00e5de sett p\u00e5 biografiene deres p\u00e5 Stortinget.no, s\u00f8kt i \u00e5pne nettkilder og spurt noen av dem direkte. V\u00e5r kartlegging viser at:\n\u2022 Alle SVs stortingsrepresentanter hadde hatt en eller annen jobb da de ble valgt inn p\u00e5 Stortinget.\n\u2022 Alle stortingsrepresentantene hadde jobbet utenfor politikk og organisasjonsliv i kortere eller lengre perioder da de ble valgt inn.\n\nSV-leder Audun Lysbakken jobbet en kort periode som journalist og debattredakt\u00f8r i Klassekampen, mens Torgeir Knag Fylkesnes blant annet har jobbet som foreleser i filosofi og med kommunikasjon. SV-veteran Karin Andersen jobbet som barnehageassistent i 18 \u00e5r f\u00f8r hun ble valgt inn p\u00e5 Stortinget.\n\nMona Fager\u00e5s har jobbet som l\u00e6rer og rektor, mens Solfrid Lerbrekk har blant annet bakgrunn fra industrien som NDT-inspekt\u00f8r. Arne N\u00e6vra har en lang karriere som filmprodusent og naturfotograf bak seg, og Freddy Andr\u00e9 \u00d8vsteg\u00e5rd har blant annet jobbet i NSB.\n\nLars Haltbrekken har mesteparten av sin yrkeserfaring fra organisasjoner, men opplyser til Faktisk.no at han ogs\u00e5 har jobbet for Grid-Arendal og hatt sommerjobber i industrien og helsevesenet. Ogs\u00e5 Kari Elisabeth Kaski har jobbet lenge i politikk og organisasjonsliv. Hun opplyser at hun ogs\u00e5 har jobbet som pleieassistent og assistent p\u00e5 apotek.\n\nNicholas Wilkinson st\u00e5r oppf\u00f8rt som tidligere r\u00e5dgiver p\u00e5 Forandringsfabrikken, som jobber for \u00e5 bedre forholdene for barnevernsbarn. Til Faktisk.no opplyser han at han ogs\u00e5 har v\u00e6rt blant annet telefonselger, vikarl\u00e6rer og butikkmedarbeider i tillegg til \u00e5 ha sortert post. Petter Eide har sv\u00e6rt lang erfaring fra ulike organisasjoner, og har ogs\u00e5 jobbet i PR-byr\u00e5et Geelmuyden Kiese.\n\nI kommentaren p\u00e5 Lykten.no skriver Henrik Arnesen ogs\u00e5 at \u00ab36 prosent av stortingspolitikerne aldri har v\u00e6rt i l\u00f8nnet arbeid\u00bb. Faktisk.no har ogs\u00e5 sett p\u00e5 yrkeserfaringen til stortingsrepresentantene fra de andre partiene.\n\nVi har tatt utgangspunkt i listen over dagens m\u00f8tende representanter. Det vil si at vararepresentanter som m\u00f8ter fast for statsr\u00e5der, er tatt med i v\u00e5r kartlegging.\n\n103 av 169 stortingsrepresentanter gir informasjon om yrkesbakgrunnen sin i biografien p\u00e5 Stortingets hjemmeside. Faktisk.no har s\u00f8kt i \u00e5pne kilder for \u00e5 finne informasjon om yrkesbakgrunnen til de 66 andre. De aller fleste har egne Wikipedia-sider eller artikler p\u00e5 Store norske leksikon, hvor utdanning og yrkeserfaring er omtalt.\n\u2022 Minst 141 av 169 stortingsrepresentanter (83 prosent ) hadde jobbet utenfor politikk og organisasjonsliv da de ble valgt inn p\u00e5 Stortinget.\n\u2022 28 representanter har vi ikke funnet annet yrkesinformasjon om, utover arbeid for sine partier eller andre organisasjoner f\u00f8r de ble valgt. Dette gjelder s\u00e6rlig unge stortingsrepresentanter. Det at Faktisk.no ikke har funnet slik informasjon om disse 28, utelukker imidlertid ikke at flere av dem ogs\u00e5 kan ha hatt andre jobber.\n\u2022 Det er feil at 75 prosent av stortingsrepresentantene fra SV aldri har hatt en jobb.\n\u2022 Alle hadde jobbet da de ble valgt inn p\u00e5 Stortinget, og alle hadde arbeidserfaring fra utenfor politikk og organisasjonsliv.\n\u2022 Misforst\u00e5elsen om at 75 prosent av SV-representantene aldri har hatt en jobb, stammer fra et Civita-notat som ble feilaktig gjengitt p\u00e5 Lykten.no.\n\u2022 If\u00f8lge Civita jobbet 75 prosent av SVs kandidater i organisasjoner rett f\u00f8r valget. De hadde ikke sett p\u00e5 tidligere arbeidserfaring.", "lang": "no"}