{"title": "La Svizzera, il Paese pi\u00f9 armato d\u2019Europa", "subtitle": "", "author": "pagellapolitica.it", "date": null, "vclaim_id": "vclaim-id-693", "url": "https://pagellapolitica.it/dichiarazioni/6930/la-svizzera-il-paese-piu-armato-deuropa", "vclaim": "Intervenuto su La7, Matteo Salvini tocca i temi cari all'attualit\u00e0, come la sicurezza e il possesso delle armi da parte dei cittadini privati. Chiamato dalla conduttrice Lilli Gruber a difendere l\u2019assunto che \u201cpi\u00f9 armi vuol dire pi\u00f9 sicurezza\u201d, Salvini ha detto che il suo modello non sono gli Stati Uniti ma \u201cil Paese pi\u00f9 armato d\u2019Europa\u201d, cio\u00e8 la Svizzera. Oltre al numero delle armi in circolazione, il leghista ha aggiunto che \u201cnon ci sono notizie di sparatorie in strada a Zurigo, a Chiasso o a Lugano\u201d. Vediamo se la Svizzera \u00e8 effettivamente un Paese cos\u00ec armato.\n\nSecondo le cifre del programma di ricerca , dell\u2019Universit\u00e0 di Sydney, ci sono 3,4 milioni di armi in possesso legale o illegale dei civili in Svizzera. Altre 350.000 circa sono in dotazione all\u2019esercito e alle forze di polizia, portando il totale a oltre 3,7 milioni. La Svizzera ha 8,2 milioni di abitanti, e dunque c\u2019\u00e8 un\u2019arma detenuta da civili ogni 2,4 abitanti.\n\n, facendo riferimento a una ricerca comparativa condotta su 178 Paesi e pubblicata nel 2007, pone la Svizzera al terzo posto per il possesso di armi tra i civili: con 45,7 armi ogni cento abitanti, sono superati solo dagli Stati Uniti - al primissimo posto, con 88,8 armi ogni 100 abitanti e un arsenale civile totale di 270 milioni di armi - e dallo Yemen, l\u2019unico altro Paese a superare le 50 armi per cento abitanti (ma fermandosi a 54,8). Come dice Salvini, la Svizzera \u00e8 effettivamente il Paese pi\u00f9 armato d\u2019Europa, superando sia pur di poco la Finlandia (45,3 armi/100 abitanti).\n\nBisogna precisare che la ricerca di - citata spesso anche riguardo l\u2019Italia - ha ricevuto alcune critiche per la metodologia usata. In particolare, esclude dal conto le armi in possesso dei cittadini ma tecnicamente di propriet\u00e0 del governo, il che restituisce numeri poco accurati soprattutto per alcuni Paesi, come Israele, in cui moltissimi portano a casa le armi che utilizzano durante il proprio servizio militare. Inoltre, la ricerca registra il numero di armi ogni 100 abitanti e non la percentuale di cittadini che le detengono, il misuratore pi\u00f9 appropriato per stimare l\u2019accesso alle armi dei cittadini. In questo modo, inoltre, non emerge l\u2019incidenza dei casi in cui una persona possiede pi\u00f9 di un\u2019arma. \u00c8 importante tener conto di queste critiche, anche se ai fini di questa analisi non cambiano la sostanza.\n\nTornando alla Svizzera, vale la pena approfondire un po\u2019 come funzionano le cose nel Paese elvetico. Il caso svizzero viene citato spesso nel dibattito sulle armi perch\u00e9 unisce, a un alto tasso di possesso da parte dei civili, un numero di reati connessi alle armi da fuoco particolarmente basso (e in generale, con 0,72 reati ogni 100.000 abitanti, la Svizzera ha uno dei tassi di criminalit\u00e0 pi\u00f9 bassi d\u2019Europa e del mondo).\n\nCome ricostruisce questo articolo di Bbc, la diffusione delle armi \u00e8 dovuta alle pratiche sportive (l\u2019associazione Swiss Shooting Verband, SSV, dichiara ben 133.000 membri) ma soprattutto al fatto che tutti i cittadini maschi tra i 18 e i 30 anni (in alcuni casi 34) svolgono periodi di servizio militare e sono dotati di un\u2019arma, che sono tenuti a conservare a casa nel periodo in cui sono riservisti. Fino al 2006, chi aveva finito il servizio militare poteva comunque decidere di tenere l\u2019arma, anche se dopo l\u2019omicidio dell\u2019ex campionessa di sci Corinne Rey-Bellet e del fratello da parte del marito, con l\u2019arma del servizio militare di quest\u2019ultimo, le norme sono state rese pi\u00f9 stringenti con la necessit\u00e0 di chiedere un permesso alla polizia cantonale e di provvedere una giustificazione per il mantenimento dell\u2019arma. Inoltre, a partire dal 2008, le munizioni militari non vengono pi\u00f9 tenute a casa dai riservisti.\n\nLe sparatorie di massa a cui fa riferimento Salvini come inesistenti o quasi in Svizzera si sono verificate, anche nel passato recente, seppure non con la frequenza impressionante con cui avvengono negli Stati Uniti. Nell\u2019episodio pi\u00f9 grave degli ultimi decenni in Svizzera, il 27 settembre 2001 un uomo apr\u00ec il fuoco nella sala dell\u2019assemblea cantonale di Zug e uccise 14 persone, ferendone altre 18. Ai primi di gennaio del 2013, nel paesino di Daillon, nella Svizzera sudoccidentale, un uomo ha sparato sui passanti uccidendo tre persone e ferendone due. Pi\u00f9 di recente, nel maggio di quest\u2019anno cinque persone sono state uccise a colpi di arma da fuoco a W\u00fcrenlingen, poco lontano da Zurigo, in una strage che sembra sia stata causata da una disputa familiare. Infine, la Svizzera ha il tasso di suicidi da arma da fuoco al secondo posto in Europa, con 2,68 casi ogni 100.000 abitanti, superato solo dalla Finlandia.", "lang": "it"}