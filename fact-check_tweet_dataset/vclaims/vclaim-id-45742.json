{"title": "Nie, Andrzej Duda nie ca\u0142uje r\u0119ki dyrektora Radia Maryja", "subtitle": "Zdj\u0119cie przedstawiaj\u0105ce prezydenta Andrzeja Dud\u0119 ca\u0142uj\u0105cego r\u0119k\u0119 dyrektora Radia Maryja o. Tadeusza Rydzyka zn\u00f3w kr\u0105\u017cy w sieci. Nic dziwnego, w Polsce na dobre trwa kampania wyborcza. To stary fotomonta\u017c. Ju\u017c ma\u0142o kto daje si\u0119 na\u0144 nabra\u0107.", "author": "sprawdzam.afp.com", "date": "2020-06-10T13:24:09+02:00", "vclaim_id": "vclaim-id-45742", "url": "https://sprawdzam.afp.com/nie-andrzej-duda-nie-caluje-reki-dyrektora-radia-maryja", "vclaim": "Zdj\u0119cie przedstawiaj\u0105ce prezydenta Andrzeja Dud\u0119 ca\u0142uj\u0105cego r\u0119k\u0119 dyrektora Radia Maryja o. Tadeusza Rydzyka zn\u00f3w kr\u0105\u017cy w sieci. Nic dziwnego, w Polsce na dobre trwa kampania wyborcza. To stary fotomonta\u017c. Ju\u017c ma\u0142o kto daje si\u0119 na\u0144 nabra\u0107.\n\nPost ze zdj\u0119ciem pojawi\u0142 si\u0119 na Facebooku na otwartej grupie Kutno w niedziel\u0119, 8 czerwca. W ci\u0105gu trzech dni zyska\u0142 264 komentarzy i 18 udost\u0119pnie\u0144.\n\nW dyskusji pod postem pojawi\u0142o si\u0119 wiele komentarzy \u015bwiadcz\u0105cych, \u017ce ju\u017c ma\u0142o kto bierze na powa\u017cnie grafik\u0119.\n\n- Kiepski fotomonta\u017c, mo\u017cna go ( prezydenta Dudy) nie lubi\u0107, ale po co robi\u0107 durne wstawki? - napisa\u0142 jeden z internaut\u00f3w.\n\n- Prezydent RP reprezentuje majestat Rzeczypospolitej. Jest rozdzia\u0142 pa\u0144stwa od ko\u015bcio\u0142a. Je\u017celi to zdj\u0119cie nie jest fotomonta\u017cem, to .............- napisa\u0142a internautka wida\u0107 krytyczna wobec zbyt bliskiej, w jej oczach, relacji pa\u0144stwo-ko\u015bci\u00f3\u0142 w czasach rz\u0105d\u00f3w PiS.\n\nW lewym g\u00f3rnym rogu widoczny jest napis \u201eZale\u017cno\u015bci\u201d a w prawym, \u201eKartoflisko\u201d. To prze\u015bmiewczy portal na Facebooku.\n\nGrafik\u0119 jak zwykle wyszukali\u015bmy za pomoc\u0105 popularnych wyszukiwarek (Google i Yandex). Znale\u017ali\u015bmy j\u0105 m.in. na fanpejd\u017cu Sok z Buraka z 19 listopada 2016 roku.\n\nPos\u0142uguj\u0105c si\u0119 has\u0142ami \u201eDuda\u201d, \u201eRydzyk\u201d i \u201efotomonta\u017c\u201d, w internecie znajdujemy wiele artyku\u0142\u00f3w z kt\u00f3rych wynika, \u017ce zdj\u0119cie jest fa\u0142szywe. Demagog opisa\u0142 to ju\u017c w 2019 r., ale fa\u0142szywe tre\u015bci wracaj\u0105 jak bumerang.\n\nFotomonta\u017ce polegaj\u0105 najcz\u0119\u015bciej na zestawieniu, kombinacjach lub po\u0142\u0105czeniu kilku zdj\u0119\u0107. O takich przyk\u0142adach pisali\u015bmy ju\u017c wcze\u015bniej. Jeden z nich jest z maja, gdzie fragment zdj\u0119cia z Monik\u0105 Jaruzelsk\u0105 podmieniono na fotografi\u0119 Rafa\u0142a Trzaskowskiego.\n\nSylwetka kl\u0119cz\u0105cego prezydenta pochodzi ze zdj\u0119cia zrobionego w Radomiu podczas kampanii prezydenckiej w 2015 r. Odnale\u017ali\u015bmy je w Super Expressie. Oryginalne zdj\u0119cie zosta\u0142o odwr\u00f3cone w lustrzanym odbiciu. Tak wygl\u0105da orygina\u0142:\n\n\u017beby odwr\u00f3ci\u0107 fotografi\u0119 u\u017cyli\u015bmy programu InVID. Wybieramy zak\u0142adk\u0119 z lup\u0105 powi\u0119kszaj\u0105c\u0105, wprowadzamy wcze\u015bniej zapisane na dysku zdj\u0119cie po czym wybieramy opcj\u0119 \u201eMore filters\u201d, nast\u0119pnie \u201eFlip\" i na koniec \u201eApply\u201d. W efekcie otrzymali\u015bmy to samo zdj\u0119cie, ale w odbiciu lustrzanym w tym przypadku Andrzej Duda jest po lewej stronie a dziewczynka po prawej.\n\nPrzy u\u017cyciu odwrotnego wyszukiwania obrazem za pomoc\u0105 popularnych wyszukiwarek, na stronie Wyborczej.pl \u201eGazety Wyborczej odnale\u017ali\u015bmy zdj\u0119cie, kt\u00f3re pos\u0142u\u017cy\u0142o jako baza do wykonania fotomonta\u017cu. 30 wrze\u015bnia 2011 r. wykona\u0142 je fotograf Pawe\u0142 Ma\u0142ecki z Agencji Gazeta (poni\u017cej po lewej stronie). Widnieje na nim Jaros\u0142aw Kaczy\u0144ski i Beata Kempa (europos\u0142anka PiS). Prezes PiS sk\u0142ada poca\u0142unek na d\u0142oni \u00f3wczesnej polityk Solidarnej Polski. Kadr, pod\u0142oga i osoby towarzysz\u0105ce s\u0105 te same co na fotomonta\u017cu (po prawej stronie). Zaznaczyli\u015bmy elementy wsp\u00f3lne \u017c\u00f3\u0142tymi k\u00f3\u0142eczkami. Fotomonta\u017c po prawej przekre\u015blony jest na czerwono.\n\nNim wklejono nowe osoby - Dud\u0119 i o. Rydzyka - trzeba by\u0142o wcze\u015bniej usun\u0105\u0107 niepotrzebne elementy, w tym przypadku Jaros\u0142awa Kaczy\u0144skiego i Beat\u0119 Kemp\u0119.\n\nO ile wiemy z jakiego zdj\u0119cia pochodzi Andrzej Duda, nie uda\u0142o nam si\u0119 ustali\u0107 z jakiego zdj\u0119cia pochodzi posta\u0107 ojca dyrektora. \u017badna z wyszukiwarek nie mia\u0142a w pami\u0119ci tego w\u0142a\u015bnie zdj\u0119cia. Przeanalizowali\u015bmy kilka tysi\u0119cy podobnych zdj\u0119\u0107 i doszli\u015bmy do wniosku - po szaliku, okularach i palcie - \u017ce zdj\u0119cie mo\u017ce pochodzi\u0107 z Marszu dla \u017bycia w Warszawie 28 marca 2007 r. Wtedy to ojciec Rydzyk mia\u0142 na sobie takie w\u0142a\u015bnie okulary, szalik i palto. Na stronie agencji Forum Polskiej Agencji Fotograf\u00f3w mo\u017cna wyszuka\u0107 wi\u0119cej zdj\u0119\u0107 z tej samej sytuacji podobnie jak na stronie agencji fotograficznej EastNews. W p\u00f3\u017aniejszych latach duchowny nosi\u0142 ju\u017c inne okulary i apaszki.", "lang": "pl"}