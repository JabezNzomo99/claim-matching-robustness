{"title": "Jakie jest stanowisko TSUE w sprawie ma\u0142\u017ce\u0144stw homoseksualnych?", "subtitle": "Sprawdzamy wypowied\u017a Jaros\u0142awa Gowina. Jakie jest stanowisko TSUE w sprawie ma\u0142\u017ce\u0144stw homoseksualnych? Zapoznaj si\u0119 z nasz\u0105 analiz\u0105.", "author": "demagog.org.pl", "date": null, "vclaim_id": "vclaim-id-54380", "url": "https://demagog.org.pl/wypowiedzi/jakie-jest-stanowisko-tsue-w-sprawie-malzenstw-homoseksualnych/", "vclaim": "Jakie jest stanowisko TSUE w sprawie ma\u0142\u017ce\u0144stw homoseksualnych?\n\nTrybuna\u0142 Sprawiedliwo\u015bci Unii Europejskiej nie wypowiedzia\u0142 si\u0119 bezpo\u015brednio na temat prawa do adopcji przez ma\u0142\u017ce\u0144stwa jednop\u0142ciowe w \u017cadnych orzeczeniu. Wyrok, o kt\u00f3rym wspomina Jaros\u0142aw Gowin, pochodzi z czerwca 2018 roku. TSUE stwierdzi\u0142 w nim, \u017ce pa\u0144stwa cz\u0142onkowskie maj\u0105 dowolno\u015b\u0107 we wprowadzaniu zwi\u0105zk\u00f3w jednop\u0142ciowych. W orzeczeniu nie ma natomiast mowy o tym, \u017ce je\u015bli dany kraj zdecyduje si\u0119 na legalizacj\u0119 tego typu zwi\u0105zk\u00f3w, musi je traktowa\u0107 jak ma\u0142\u017ce\u0144stwa dwup\u0142ciowe, w tym zezwala\u0107 im na adopcj\u0119 dzieci. Wyrok g\u0142osi jedynie \u017ce, \u017cadne pa\u0144stwo cz\u0142onkowskie nie mo\u017ce ograniczy\u0107 swobody poruszania si\u0119 osobom homoseksualnym, kt\u00f3re legalnie zawar\u0142y zwi\u0105zek ma\u0142\u017ce\u0144ski w innym kraju. W zwi\u0105zku z tym wypowied\u017a Jaros\u0142awa Gowina uznajemy za manipulacj\u0119.\n\nSprawa C-673/16 dotyczy rumu\u0144sko-ameryka\u0144skiej pary. W 2010 roku w Belgii, kt\u00f3ra od 2003 roku dopuszcza zawieranie zwi\u0105zk\u00f3w ma\u0142\u017ce\u0144skich przez osoby tej samej p\u0142ci, \u015blub wzi\u0119li Rumun Adrian Coman oraz Amerykanin Robert Clabourn Hamilton. W 2012 roku para postanowi\u0142a osiedli\u0107 si\u0119 w Rumunii. W zwi\u0105zku z tym Hamilton wyst\u0105pi\u0142 do rumu\u0144skich urz\u0119d\u00f3w o przyznanie mu zgody na podj\u0119cie pracy oraz sta\u0142y pobyt na terenie UE, jak\u0105 otrzymuj\u0105 wsp\u00f3\u0142ma\u0142\u017conkowie unijnych obywateli. Prawo takie gwarantuje dyrektywa w sprawie prawa obywateli Unii i cz\u0142onk\u00f3w ich rodzin do swobodnego przemieszczania si\u0119 i pobytu na terytorium pa\u0144stw cz\u0142onkowskich. Rumu\u0144ska administracja jednak odm\u00f3wi\u0142a, argumentuj\u0105c, \u017ce prawo krajowe w Rumunii nie uznaje ma\u0142\u017ce\u0144stw homoseksualnych i nie mo\u017ce traktowa\u0107 Hamiltona jako wsp\u00f3\u0142ma\u0142\u017conka Comana. Amerykaninowi przyznano tylko zezwolenie na trzymiesi\u0119czny pobyt. W tych okoliczno\u015bciach para wyst\u0105pi\u0142a do s\u0105du.\n\nPo d\u0142ugiej procedurze odwo\u0142awczej rumu\u0144ski Trybuna\u0142 Konstytucyjny wystosowa\u0142 w ko\u0144cu pro\u015bb\u0119 do TSUE, by rozstrzygn\u0105\u0142 czy Amerykanin ma prawo do pracy i pobytu na terenie UE. W\u015br\u00f3d zadanych pyta\u0144 prejudycjalnych jedno dotyczy\u0142o r\u00f3wnie\u017c tego, czy okre\u015blenie \u201ewsp\u00f3\u0142ma\u0142\u017conek\u201d, o kt\u00f3rym mowa w dyrektywie, obejmuje wsp\u00f3\u0142ma\u0142\u017conka tej samej p\u0142ci pochodz\u0105cego z pa\u0144stwa nieb\u0119d\u0105cego cz\u0142onkiem UE, z kt\u00f3rym obywatel Unii zawar\u0142 legalne ma\u0142\u017ce\u0144stwo na podstawie przepis\u00f3w prawa pa\u0144stwa cz\u0142onkowskiego innego ni\u017c pa\u0144stwo przyjmuj\u0105ce.\n\nOstatecznie 5 czerwca 2018 roku Trybuna\u0142 wyda\u0142 wyrok, w kt\u00f3rym stwierdzi\u0142, \u017ce \u201epoj\u0119cie \u00bbwsp\u00f3\u0142ma\u0142\u017conka \u00ab w rozumieniu dyrektywy 2004/38 (wspomniana wy\u017cej \u2013 przyp. Demagog) jest neutralne pod wzgl\u0119dem p\u0142ci i mo\u017ce obejmowa\u0107 ma\u0142\u017conka danego obywatela Unii posiadaj\u0105cego t\u0119 sam\u0105 p\u0142e\u0107\u201d. Oznacza to, \u017ce je\u015bli osoba spoza UE zawrze zwi\u0105zek ma\u0142\u017ce\u0144ski z obywatelem/obywatelk\u0105 kraju cz\u0142onkowskiego, w kt\u00f3rym ma\u0142\u017ce\u0144stwa jednop\u0142ciowe nie s\u0105 legalne, w pa\u0144stwie, gdzie takie zwi\u0105zki s\u0105 uznawane, b\u0119dzie mog\u0142a korzysta\u0107 ze swobody przep\u0142ywu os\u00f3b na takich samych zasadach jak ma\u0142\u017conek w ma\u0142\u017ce\u0144stwie r\u00f3\u017cnop\u0142ciowym. Wyrok dotyczy jednak wy\u0142\u0105cznie swobody poruszania si\u0119. Nie s\u0105 w nim regulowane \u017cadne kwestie zwi\u0105zane z adopcj\u0105 dzieci przez pary jednop\u0142ciowe ani inne zagadnienia dotycz\u0105ce praw i obowi\u0105zk\u00f3w ma\u0142\u017conk\u00f3w. Orzecznictwo TSUE w tej sprawie odnosi si\u0119 r\u00f3wnie\u017c tylko do wsp\u00f3\u0142ma\u0142\u017conk\u00f3w spoza UE.\n\nJaros\u0142aw Gowin ma natomiast racj\u0119, m\u00f3wi\u0105c, \u017ce prawo unijne nie narzuca pa\u0144stwom cz\u0142onkowskim wprowadzania ma\u0142\u017ce\u0144stw jednop\u0142ciowych. W orzeczeniu czytamy (pkt 37):\n\nStwierdzenie to jest nawi\u0105zaniem do starszego o dwa lata wyroku w sprawie C\u2011443/15 (pkt 59).\n\nNa rok przed zapadni\u0119ciem wyroku w post\u0119powanie w\u0142\u0105czy\u0142y si\u0119 polskie w\u0142adze. O sprawie pierwsze donosi\u0142o stowarzyszenie Mi\u0142o\u015b\u0107 Nie Wyklucza. Organizacji uda\u0142o si\u0119 r\u00f3wnie\u017c pozyska\u0107 tre\u015b\u0107 stanowiska Ministerstwa Spraw Zagranicznych. W\u0105tpliwo\u015bci zawarte w pi\u015bmie dotyczy\u0142y g\u0142\u00f3wnie tego, czy \u201epoj\u0119cie \u00bbwsp\u00f3\u0142ma\u0142\u017conek \u00ab zawarte w art. 2 ust. 2 lit a) dyrektywy 2004/38/WE powinno obejmowa\u0107 tak\u017ce wsp\u00f3\u0142ma\u0142\u017conka tej samej p\u0142ci\u201d. Ministerstwo argumentowa\u0142o, \u017ce unijna dyrektywa nie definiuje wprost poj\u0119cia \u201ewsp\u00f3\u0142ma\u0142\u017conek\u201d. Tre\u015bci temu okre\u015bleniu nadaje wy\u0142\u0105cznie prawo krajowe, a nie unijne. Porz\u0105dki prawne poszczeg\u00f3lnych pa\u0144stw definiuj\u0105 to poj\u0119cie jednak w r\u00f3\u017cny spos\u00f3b. Dlatego:\n\nA zatem w praktyce oznacza to, \u017ce w pa\u0144stwach, w kt\u00f3rych ma\u0142\u017ce\u0144stwo mo\u017ce by\u0107 zawarte wy\u0142\u0105cznie mi\u0119dzy kobiet\u0105 a m\u0119\u017cczyzn\u0105, ze swobody przep\u0142ywu nie mog\u0105 korzysta\u0107 wsp\u00f3\u0142ma\u0142\u017conkowie tej samej p\u0142ci. Wed\u0142ug rz\u0105du osoba tej samej p\u0142ci, z kt\u00f3r\u0105 obywatel Unii zawar\u0142 ma\u0142\u017ce\u0144stwo na podstawie prawa innego pa\u0144stwa cz\u0142onkowskiego, mo\u017ce jedynie zosta\u0107 uznana za \u201epartnera, z kt\u00f3rym obywatel Unii pozostaje w sta\u0142ym, nale\u017cycie po\u015bwiadczonym zwi\u0105zku\u201d w rozumieniu art. 3 ust. 2 lit. b) dyrektywy. Z przytoczonego przez rz\u0105d zapisu nie wynika jednak, \u017ce \u201epartner\u201d ma prawa r\u00f3wnoznaczne z \u201ema\u0142\u017conkiem\u201d obywatela danego pa\u0144stwa. Przyjmuj\u0105ce pa\u0144stwo cz\u0142onkowskie ma jedynie \u201eu\u0142atwi\u0107 wjazd i pobyt\u201d takiej osoby. We wspomnianym artykule nie ma mowy o prawach, jakie przys\u0142uguj\u0105 cz\u0142onkom rodziny, w tym wsp\u00f3\u0142ma\u0142\u017conkom. A zatem konieczno\u015b\u0107 uznania prawa pobytu przez ka\u017cde z pa\u0144stw cz\u0142onkowskich w rozumieniu prawa unijnego odnosi si\u0119 tylko do ma\u0142\u017ce\u0144stw. W przypadku zarejestrowanych zwi\u0105zk\u00f3w partnerskich sytuacj\u0119 osoby spoza UE chc\u0105cej zamieszka\u0107 w pa\u0144stwie cz\u0142onkowskim swojego partnera regulowa\u0107 b\u0119d\u0105 przepisy krajowe. Je\u017celi dane pa\u0144stwo nie uznaje zwi\u0105zk\u00f3w partnerskich za r\u00f3wnowa\u017cne ze zwi\u0105zkiem ma\u0142\u017ce\u0144skim, nale\u017cy sprawdzi\u0107 obowi\u0105zuj\u0105ce przepisy i formalno\u015bci dotycz\u0105ce pobytu innych krewnych nieb\u0119d\u0105cych obywatelami UE.\n\nPierwszy projekt ustawy o zwi\u0105zkach partnerskich z\u0142o\u017cony zosta\u0142 w Sejmie jeszcze w 2012 roku. Autorami by\u0142a grupa pos\u0142\u00f3w Ruchu Palikota. W podobnym czasie pos\u0142owie Platformy Obywatelskiej z\u0142o\u017cyli projekt ustawy o umowie zwi\u0105zku partnerskiego. Oba projekty zosta\u0142y odrzucone w pierwszym czytaniu 25 stycznia 2013 roku. Kolejno w kwietniu 2018 roku pos\u0142owie Nowoczesnej z\u0142o\u017cyli w Sejmie projekt ustawy o zwi\u0105zku partnerskim, kt\u00f3ry zosta\u0142 zdefiniowany jako \u201epowsta\u0142y z woli partner\u00f3w, sformalizowany zwi\u0105zek dw\u00f3ch os\u00f3b niezale\u017cnie od ich p\u0142ci\u201d. Projekt nie by\u0142 jednak procedowany. Zwi\u0105zek partnerski nie jest tym samym, co ma\u0142\u017ce\u0144stwo. G\u0142\u00f3wn\u0105 r\u00f3\u017cnic\u0105 jest to, \u017ce zwi\u0105zek partnerski potencjalnie mo\u017cna by rozwi\u0105za\u0107 przez z\u0142o\u017cenie przed kierownictwem urz\u0119du stanu cywilnego zgodnych o\u015bwiadcze\u0144 woli partner\u00f3w o rozwi\u0105zaniu zwi\u0105zku. Ma\u0142\u017ce\u0144stwo tymczasem mo\u017ce zosta\u0107 rozwi\u0105zane jedynie w momencie, kiedy s\u0105d orzeknie rozw\u00f3d. W odr\u00f3\u017cnieniu od ma\u0142\u017ce\u0144stwa zwi\u0105zku partnerskiego nie mo\u017cna te\u017c zawrze\u0107 w formie wyznaniowej.\n\nBrak sformalizowanych zwi\u0105zk\u00f3w partnerskich powoduje, \u017ce partnerzy pozostaj\u0105cy cz\u0119sto w d\u0142ugoletnich zwi\u0105zkach w \u015bwietle prawa traktowani s\u0105 jak osoby sobie obce, a co za tym idzie nie mog\u0105 przyk\u0142adowo korzysta\u0107 do prawa dziedziczenia lub otrzymywa\u0107 informacji na temat zdrowia partnera/partnerki. Problem dotyczy w szczeg\u00f3lno\u015bci par homoseksualnych, kt\u00f3rym nie przys\u0142uguje \u017cadna mo\u017cliwo\u015b\u0107 prawnego sformalizowania zwi\u0105zku. Na temat poparcia Polak\u00f3w dla zwi\u0105zk\u00f3w jednop\u0142ciowych pisali\u015bmy niedawno przy okazji analizy wypowiedzi Marcina Hora\u0142y.\n\nPolska jest jednym z sze\u015bciu pa\u0144stw UE nieuznaj\u0105cych \u017cadnych form zawierania zwi\u0105zk\u00f3w przez osoby tej samej p\u0142ci. Pozosta\u0142e pi\u0119\u0107 to: Bu\u0142garia, \u0141otwa, Litwa, Rumunia i S\u0142owacja. W praktyce w cz\u0119\u015bci kraj\u00f3w UE zarejestrowane zwi\u0105zki partnerskie traktuje si\u0119 jako r\u00f3wnowa\u017cne ma\u0142\u017ce\u0144stwu lub por\u00f3wnywalne z nim. Wszystkie kraje zezwalaj\u0105ce na ma\u0142\u017ce\u0144stwa os\u00f3b tej samej p\u0142ci zwykle uznaj\u0105 r\u00f3wnie\u017c zarejestrowane zwi\u0105zki partnerskie zawarte przez osoby tej samej p\u0142ci w innych krajach. W krajach, kt\u00f3re nie dopuszczaj\u0105 ma\u0142\u017ce\u0144stw mi\u0119dzy osobami tej samej p\u0142ci, ale kt\u00f3re wprowadzi\u0142y jak\u0105\u015b posta\u0107 formalnego zwi\u0105zku partnerskiego, ma\u0142\u017ce\u0144stwo mi\u0119dzy osobami tej samej p\u0142ci zawarte za granic\u0105 zapewnia zwykle takie same prawa jak zarejestrowany zwi\u0105zek partnerski.\n\nW\u015br\u00f3d orzecze\u0144 TSUE najbli\u017cszy temu, o czym m\u00f3wi\u0142 Jaros\u0142aw Gowin, wydaje si\u0119 wyrok z 2018 roku w sprawie prawa do swobodnego przemieszczania si\u0119 i pobytu na terytorium pa\u0144stw cz\u0142onkowskich przez wsp\u00f3\u0142ma\u0142\u017conka tej samej p\u0142ci spoza UE. Zgodnie z orzeczeniem mo\u017cliwe jest przyznanie osobom przebywaj\u0105cym w ma\u0142\u017ce\u0144stwie jednop\u0142ciowym uprawnie\u0144 na gruncie prawa unijnego, nawet je\u015bli pa\u0144stwo cz\u0142onkowskie nie zdecyduje si\u0119 wprowadzi\u0107 r\u00f3wno\u015bci ma\u0142\u017ce\u0144skiej. Trybuna\u0142 potwierdzi\u0142 te\u017c, \u017ce uznawanie ma\u0142\u017ce\u0144stw jednop\u0142ciowych za legalne pozostaje w wy\u0142\u0105cznej kompetencji pa\u0144stwa cz\u0142onkowskiego. Jednocze\u015bnie jednak w wyroku nie ma odniesie\u0144 do tych zagadnie\u0144, o kt\u00f3rych wspomnia\u0142 pose\u0142 PiS. Trybuna\u0142 odni\u00f3s\u0142 si\u0119 wy\u0142\u0105cznie do swobody poruszania si\u0119 na terenie UE, a ca\u0142y proces dotyczy\u0142 wsp\u00f3\u0142ma\u0142\u017conk\u00f3w spoza Unii. Z tego powodu wypowied\u017a Jaros\u0142awa Gowina uznajemy za manipulacj\u0119.", "lang": "pl"}