{"title": "Nie, inicjatywa zakazu Halloween to petycja jednego obywatela, a nie obywatelski projekt ustawy", "subtitle": "Sie\u0107 obieg\u0142a informacja o projekcie ustawy przewiduj\u0105cym kary aresztu dla dzieci za obchodzenie Halloween. Wed\u0142ug niekt\u00f3rych post\u00f3w na Facebooku, PiS mia\u0142 poprze\u0107 taki projekt. To nieprawda. PiS takiego projektu nie popar\u0142. A sam projekt jest de facto petycj\u0105 obywatela z\u0142o\u017con\u0105 w Sejmie i jak ka\u017cda petycja spe\u0142niaj\u0105ca wymogi formalne musi by\u0107 rozpatrzona.", "author": "sprawdzam.afp.com", "date": "2020-07-21T10:42:56+02:00", "vclaim_id": "vclaim-id-54151", "url": "https://sprawdzam.afp.com/nie-inicjatywa-zakazu-halloween-petycja-jednego-obywatela-nie-obywatelski-projekt-ustawy", "vclaim": "Nie, inicjatywa zakazu Halloween to petycja jednego obywatela, a nie obywatelski projekt ustawy\n\nSie\u0107 obieg\u0142a informacja o projekcie ustawy przewiduj\u0105cym kary aresztu dla dzieci za obchodzenie Halloween. Wed\u0142ug niekt\u00f3rych post\u00f3w na Facebooku, PiS mia\u0142 poprze\u0107 taki projekt. To nieprawda. PiS takiego projektu nie popar\u0142. A sam projekt jest de facto petycj\u0105 obywatela z\u0142o\u017con\u0105 w Sejmie i jak ka\u017cda petycja spe\u0142niaj\u0105ca wymogi formalne musi by\u0107 rozpatrzona.\n\nWrzaw\u0119 w sieci wywo\u0142a\u0142 artyku\u0142 \u201eRzeczpospolitej\u201d z 16 lipca zatytu\u0142owany: Areszt za obchody Halloween? Pochyl\u0105 si\u0119 nad tym pos\u0142owie.\n\nDowiadujemy si\u0119 z niego, \u017ce jedna z komisji sejmowych zajmie si\u0119 ustaw\u0105 przewiduj\u0105c\u0105 kary za wypowiadanie s\u0142\u00f3w \u201ecukierek albo psikus\u201d. Jak czytamy w \u201eRzeczpospolitej\u201d taka ustawa wp\u0142yn\u0119\u0142a w formie petycji, a bieg nada\u0142a jej marsza\u0142ek El\u017cbieta Witek.\n\nO projekcie ustawy poinformowa\u0142 tego samego dnia \u201eO\u015brodek Monitorowania Zachowa\u0144 Rasistowskich i Ksenofobicznych\u201d. \u201ePiS popiera obywatelski projekt wprowadzenia kary wi\u0119zienia za Halloween\u201d - napisali przedstawiciele stowarzyszenia w po\u015bcie na swojej stronie na Facebooku.\n\nO\u015brodek przytacza jeden z artyku\u0142\u00f3w projektu ustawy, kt\u00f3ry przewiduje grzywn\u0119 nie mniejsz\u0105 ni\u017c 500 z\u0142otych lub kar\u0119 ograniczenia wolno\u015bci:\n\n\u201eKto w dniu 31 pa\u017adziernika chodzi i puka po mieszkaniach, prosz\u0105c o cukierki, lub ostrzegaj\u0105c przed pope\u0142nieniem z\u0142o\u015bliwego \u017cartu - podlega karze grzywny w wysoko\u015bci co najmniej 500 z\u0142otych lub karze ograniczenia wolno\u015bci\u201d.\n\nDopiero w \u015brodku publikacji dowiadujemy si\u0119, \u017ce chodzi o petycj\u0119 wraz z projektem ustawy, kt\u00f3r\u0105 obywatel skierowa\u0142 do Sejmu.\n\nNa do\u0142\u0105czonych zdj\u0119ciach wida\u0107 roze\u015bmiane dzieci przebrane w stroje na Halloween. Na jednym z nich policjant zakuwa dziecko w \u0142ancuchy. Zrobiono je w 2013 r. podczas III Pikniku Niepodleg\u0142o\u015bciowego w \u0141odzi, kiedy to atrakcj\u0105 by\u0142o zakuwanie ch\u0119tnych w kajdano\u0142a\u0144cuchy. Zdj\u0119cie nie ma \u017cadnego zwi\u0105zku z Halloween.\n\nDyskusja pod postem \u015bwiadczy, \u017ce wielu u\u017cytkownik\u00f3w uzna\u0142o projekt za kuriozalny a sam\u0105 informacj\u0119 za prawdopodobn\u0105. Tym bardziej prawdopodobn\u0105, \u017ce w przesz\u0142o\u015bci pojawia\u0142y si\u0119 ju\u017c w Polsce propozycje zakazania obchodzenia tego \u015bwi\u0119ta jako niechrze\u015bcija\u0144skiego. Opowiada\u0142 si\u0119 za tym biskup Artur Mizi\u0144ski w 2018 r. czy te\u017c by\u0142a pos\u0142anka Prawa i Sprawiedliwo\u015bci Gabriela Mas\u0142owska w 2017. W ci\u0105gu pi\u0119ciu dni post zyska\u0142 5,6 tys. reakcji, 1,3 tys. komentarzy i 1,1 tys. udost\u0119pnie\u0144.\n\n- Mieszkamy w wielkim szpitalu dla wariat\u00f3w! - napisa\u0142 jeden z internaut\u00f3w\n\n- To ja oczekuj\u0119 takiego samego wniosku wzgl\u0119dem kol\u0119dnik\u00f3w. Te\u017c chodz\u0105, pukaj\u0105 i w dodatku chc\u0105 pieni\u0119dzy a nie cukierk\u00f3w - doda\u0142 inny.\n\nO projekcie pisa\u0142 te\u017c portal informacyjny \u201eWie\u015bci24\u201d w artykule zatytu\u0142owanym \u201eWi\u0119zienie za cukierki. PiS delegalizuje Halloween\u201d szeroko udost\u0119pnianym na Facebooku. Nie ma w nim mowy o petycji lecz o projekcie obywatelskim:\n\nW Sejmie znalaz\u0142 si\u0119 obywatelski projekt ustawy zak\u0142adaj\u0105cy wprowadzenie systemu kar za uczestnictwo w zabawie zwi\u0105zanej z Halloween.\n\nO projekcie zakazuj\u0105cym Halloween g\u0142o\u015bno by\u0142o te\u017c na Twitterze. Odni\u00f3s\u0142 si\u0119 do niego by\u0142y szef Platformy Obywatelskiej Donald Tusk.\n\nCzy fakt, \u017ce na wniosek marsza\u0142ek Sejmu El\u017cbiety Witek (PiS), projekt zosta\u0142 skierowany do komisji oznacza, \u017ce Prawo i Sprawiedliwo\u015b\u0107 rzeczywi\u015bcie popiera zawart\u0105 w petycji ustaw\u0119?\n\n- Marsza\u0142ek Sejmu nie mog\u0142a nie nada\u0107 biegu tej petycji. Je\u015bli petycja spe\u0142nia wymogi formalne, trafia ona do Komisji do Spraw Petycji, kt\u00f3ra musi si\u0119 ni\u0105 zaj\u0105\u0107. To jest rutyna - t\u0142umaczy nam jej przewodnicz\u0105cy, pose\u0142 Koalicji Obywatelskiej S\u0142awomir Piechota.\n\nW przypadku petycji, kierowaniem do komisji zajmuje si\u0119 wicemarsza\u0142ek Sejmu W\u0142odzimierz Czarzasty z Lewicy (zgodnie z art. 10 ust. 3 Regulaminu Sejmu), a nie marsza\u0142ek El\u017cbieta Witek.\n\n- Jest to nieprawdziwa informacja. Prawd\u0105 jest jedynie to, \u017ce do sejmowej Komisji Petycji wp\u0142yn\u0119\u0142a petycja, o kt\u00f3rej mowa. Prawo i Sprawiedliwo\u015b\u0107 nie ma z ni\u0105 \u017cadnego zwi\u0105zku i w \u017caden spos\u00f3b nie wp\u0142ywa na jej rozpatrywanie - przekaza\u0142 AFP w poniedzia\u0142ek 20 lipca zast\u0119pca rzecznika PiS Rados\u0142aw Fogiel.\n\n- \u017badnej petycji nie mo\u017cna cenzurowa\u0107. Ka\u017cda cho\u0107by wydawa\u0142aby si\u0119 kuriozalna zas\u0142uguje na rozpatrzenie. Prawo do petycji to wa\u017cna instytucja dla obywateli w demokracjach \u2013 m\u00f3wi nam pose\u0142 Piechota.\n\nW Polsce inicjatywa ustawodawcza przys\u0142uguje pos\u0142om, Senatowi, Prezydentowi RP i rz\u0105dowi. Maj\u0105 j\u0105 r\u00f3wnie\u017c obywatele je\u015bli zbior\u0105 100 tys. podpis\u00f3w by z\u0142o\u017cy\u0107 do Sejmu tzw. obywatelski projekt ustawy.\n\nAle ma\u0142o kto wie, \u017ce ka\u017cdy obywatel ma r\u00f3wnie\u017c mo\u017cliwo\u015b\u0107 wyst\u0119powania z projektami ustaw w\u0142a\u015bnie w formie petycji. Gwarantuje to artyku\u0142 63 Konstytucji, a procedur\u0119 ich sk\u0142adania i rozpatrywania okre\u015bla ustawa o petycjach z 2014 r. i rozdzia\u0142 9a Regulaminu Sejmu.\n\nArtyku\u0142 2 ustawy okre\u015bla kto mo\u017ce z\u0142o\u017cy\u0107 petycj\u0119. Mo\u017ce to by\u0107 osoba fizyczna, a przedmiotem mo\u017ce by\u0107 \u017c\u0105danie zmiany przepis\u00f3w prawa. Jednak projekt z\u0142o\u017cony przez jednego obywatela to nie jest to samo, co projekt obywatelski. On wymaga podpis\u00f3w co najmniej 100 tys. os\u00f3b.\n\n- Nim do\u0142\u0105czony do petycji projekt ustawy stanie si\u0119 inicjatyw\u0105 ustawodawcz\u0105 minie wiele czasu - t\u0142umaczy pose\u0142 Piechota. Dodaje, \u017ce najpierw musi uzyska\u0107 opini\u0119 Biura Analiz Sejmowych. Kiedy pose\u0142 referent zgromadzi ju\u017c ca\u0142y materia\u0142 przedk\u0142ada go na posiedzeniu komisji wraz z wnioskiem o przyj\u0119cie lub odrzucenie \u017c\u0105dania lub te\u017c inny np. o skierowanie dezyderatu do rz\u0105du. Odbywa si\u0119 dyskusja, w kt\u00f3rej pr\u00f3cz cz\u0142onk\u00f3w komisji mog\u0105 r\u00f3wnie\u017c uczestniczy\u0107 wnioskodawca, oponenci, inni uczestnicy. Po dyskusji cz\u0142onkowie komisji g\u0142osuj\u0105 nad wnioskiem. Ich decyzja jest wi\u0105\u017c\u0105ca. Wnioskodawca nie ma mo\u017cliwo\u015bci odwo\u0142ania.\n\n- Komisja ma trzy miesi\u0105ce na rozpatrzenie petycji, jednak z powodu epidemii koronawirusa powsta\u0142y spore zaleg\u0142o\u015bci - podkre\u015bla pose\u0142 Piechota.\n\nWiadomo tylko \u017ce jest to osoba fizyczna a nie organizacja. Podmiot sk\u0142adaj\u0105cy petycj\u0119 zdecydowa\u0142 si\u0119 pozosta\u0107 anonimowy. Umo\u017cliwia mu to art. 4 ustawy. Wnioskuj\u0105cy z\u0142o\u017cy\u0142 petycj\u0119 30 kwietnia, a 5 czerwca skierowano j\u0105 ju\u017c formalnie do komisji do spraw petycji. Mo\u017cna j\u0105 wraz z projektem ustawy znale\u017a\u0107 na stronach Sejmu pod numerem BKSP-145-IX-133/20.\n\n- Nawet jako przewodnicz\u0105cy komisji nie wiem kim jest autor petycji i ustawy. Niezale\u017cnie czy jest to petycja egzotyczna z\u0142o\u017cona dla \u017cartu b\u0119dzie potraktowana zgodnie z procedur\u0105 i na powa\u017cnie - m\u00f3wi nam pose\u0142 Piechota.\n\nW wi\u0119kszo\u015bci przypadk\u00f3w Komisja nie uwzgl\u0119dnia \u017c\u0105da\u0144 b\u0119d\u0105cych przedmiotem petycji. Poni\u017cej publikujemy statystyki z lat 2018 i 2019. Na niebiesko zaznaczono petycje nieuwzgl\u0119dnione, czyli takie kt\u00f3re zako\u0144czy\u0142y sw\u00f3j \u017cywot w sejmowych segregatorach i nie sta\u0142y si\u0119 aktami prawnymi. Pod tym linkiem mo\u017cna sprawdzi\u0107 jak by\u0142o w innych latach.\n\nReasumuj\u0105c. Stwierdzenie, \u017ce PiS popiera projekt ustawy o Halloween jest w tym kontek\u015bcie nieprawdziwe. Jest te\u017c manipulacj\u0105 twierdzenie, \u017ce jest to projekt obywatelski gdy\u017c do Sejmu wp\u0142yn\u0119\u0142a jedynie petycja jednego obywatela wraz z projektem ustawy.", "lang": "pl"}