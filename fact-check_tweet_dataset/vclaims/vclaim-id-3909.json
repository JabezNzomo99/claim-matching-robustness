{"title": "I mutui sono raddoppiati?", "subtitle": "", "author": "pagellapolitica.it", "date": null, "vclaim_id": "vclaim-id-3909", "url": "https://pagellapolitica.it/dichiarazioni/7000/i-mutui-sono-raddoppiati", "vclaim": "La stessa considerazione si pu\u00f2 fare del dato di fine dicembre citato da Renzi: secondo l\u2019Abi, i nuovi mutui nel periodo gennaio-novembre 2015 hanno avuto un valore totale di 44,3 miliardi di euro, mentre nei primi undici mesi del 2014 si erano fermati a 22,4 miliardi.\n\nMa se guardiamo allo stock totale dei mutui, la Banca d\u2019Italia comunica (nel suo ultimo al dedicato a \u201cMoneta e Banche\u201d) che tra gennaio e novembre 2015 la variazione in quelli con scadenza superiore a 5 anni \u00e8 stata di 2,3 miliardi di euro, pari allo 0,66% (dati disponibili qui). Nel grafico in basso riportiamo l\u2019andamento dello stock mensile dei mutui negli ultimi 12 mesi disponibili, secondo i dati della Banca d\u2019Italia.\n\nRenzi avrebbe avuto ragione se avesse detto che i \u201cnuovi mutui\u201d sono aumentati del 97%, ma si sarebbe trattato di un miglioramento molto relativo e bisognoso di precisazioni.\n\nFacciamo un esempio per chiarire meglio la questione: nel periodo gennaio-novembre 2015 l\u2019aumento degli occupati in Italia \u00e8 stato di 117 mila unit\u00e0, mentre nello stesso periodo del 2014 era stato di 98 mila (dati Istat). La differenza \u00e8 poco pi\u00f9 del 19%, ma sarebbe naturalmente fuorviante dire: \u201cnei primi undici mesi del 2015 gli occupati sono aumentati del 19,3%\u201d.\n\nQuello che \u00e8 corretto dire \u00e8: \u201cnel gennaio-novembre del 2015 l\u2019aumento degli occupati \u00e8 stato maggiore dell\u2019aumento nello stesso periodo dell\u2019anno prima (di oltre il 19%)\u201d.\n\nSe \u00e8 giusto dire che i dati mostrano un miglioramento nell\u2019andamento dei mutui alle famiglie italiane, il dato del 97% etichettato come \u201caumento dei mutui\u201d rischia di dare un\u2019impressione completamente sbagliata della situazione, perch\u00e9 altro non \u00e8 che una sorta di \u201caumento dell\u2019aumento\u201d. Come abbiamo visto, lo stock complessivo dei mutui presenta una variazione inferiore all\u20191% su base annua. Il Presidente del Consiglio per noi merita un \u201cN\u00ec\u201d.", "lang": "it"}