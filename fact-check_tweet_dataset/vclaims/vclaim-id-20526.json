{"title": "Oslo har mer enn nok sykehjemsplasser og trenger ikke venteliste", "subtitle": "Det betyr ikke n\u00f8dvendigvis at det er mer enn nok plasser.", "author": "www.faktisk.no", "date": null, "vclaim_id": "vclaim-id-20526", "url": "https://www.faktisk.no/faktasjekker/Ly/oslo-har-mer-enn-nok-sykehjemsplasser-og-trenger-ikke-venteliste", "vclaim": "I et leserinnlegg i Dagsavisen skriver byr\u00e5d for eldre, helse og sosiale tjenester i Oslo, Inga Marte Thorkildsen (SV), om regjeringens eldrepolitikk. Hun reagerer p\u00e5 at regjeringen har p\u00e5lagt kommunene \u00e5 utarbeide en forskrift om rett til sykehjemsplass i p\u00e5vente av en nasjonal rett til \u00e5 st\u00e5 p\u00e5 venteliste.\n\nN\u00e5r Faktisk.no ber Thorkildsen om dokumentasjon for p\u00e5standen, sender hennes byr\u00e5dssekret\u00e6r, Benjamin Endr\u00e9 Larsen (SV), tall fra Sykehjemsetaten i Oslo kommune. De viser hvor lang tid det i gjennomsnitt tar fra man f\u00e5r vedtak om sykehjemsplass til man f\u00e5r den.\n\nTabellen inneholder m\u00e5nedsvise tall fra januar 2012 til februar 2017. Thorkildsen legger til grunn at antall sykehjemsplasser er tilstrekkelig n\u00e5r alle som har f\u00e5tt innvilget plass f\u00e5r den i l\u00f8pet av mindre enn \u00e9n uke.\n\nLarsen har regnet ut gjennomsnittlig ventetid for hele perioden Thorkildsen har v\u00e6rt byr\u00e5d (fra oktober 2015) og gjennomsnittet for 2016. Ventetiden blir da i snitt henholdsvis 6,4 og 6,7 dager. Begge deler er under en uke.\n\nSofus Urke, kommunikasjonssjef i Sykehjemsetaten, bekrefter at tallene Thorkildsen bruker stemmer. Ventetiden gjelder imidlertid for dem som allerede har f\u00e5tt vedtak om sykehjemsplass.\n\nDet er bydelene som fatter vedtak om tildeling av sykehjemsplass basert p\u00e5 visse kriterier. Det inneb\u00e6rer at ikke alle som mener de trenger sykehjemsplass, n\u00f8dvendigvis f\u00e5r det. Sykehjemsetaten opplyser at 89 prosent av dem som s\u00f8kte om langtidsplass i 2016 fikk s\u00f8knaden innvilget. For kortidsplass var det tilsvarende tallet 97 prosent.\n\nHvor mange sykehjemsplasser har s\u00e5 Oslo sammenlignet med andre kommuner? If\u00f8lge tall fra KOSTRA (Kommune-Stat-Rapportering) ligger Oslo bra an om man ser p\u00e5 de ti st\u00f8rste kommunene i Norge. Statistisk sentralbyr\u00e5 har ikke en egen oversikt over sykehjemsplasser for hver enkelt kommune, men har tall p\u00e5 \u00abplasser i institusjon i prosent av innbyggere 80 \u00e5r over\u00bb.\n\nSt\u00f8rstedelen av disse institusjonene er sykehjem. I 2016 var dekningen av institusjonsplasser for innbyggere over 80 \u00e5r slik i Norges ti st\u00f8rste kommuner:\n\nOslo har alts\u00e5 nest st\u00f8rst andel institusjonsplasser av innbyggere fra 80 \u00e5r og over. I tillegg til institusjonsplasser, er det ogs\u00e5 avgj\u00f8rende hvor mange omsorgsboliger en kommune har, og hvor godt utbygd hjemmetjenesten er.\n\nPasient- og brukerombud i Oslo og Akershus og Sosial- og eldreombud i Oslo, Anne-Lise Kristensen, er ikke enig med eldrebyr\u00e5den i at Oslo har mer enn nok sykehjemsplasser:\n\nKristensen viser til m\u00e5ten Oslo kommune har organisert tildelingen av sykehjemsplasser p\u00e5. Den enkelte bydel vurderer behovet og tildeler plasser, mens en sentral etat f\u00e5r en bestilling p\u00e5 plass fra bydelen.\n\nKristensen sier til Faktisk.no at hun har f\u00e5tt tilbakemeldinger fra ansatte og fra Sykepleierforbundet om dette.\n\nDe siste \u00e5rene har Oslo kommune lagt ned mange sykehjemsplasser. I 2016 ble 143 plasser avviklet, if\u00f8lge Sykehjemsetatens \u00e5rsberetning. De to f\u00f8rste m\u00e5nedene av 2017 ble 53 plasser lagt ned, opplyser Sofus Urke.\n\nAt dette skjer, er if\u00f8lge Kristensen ikke et tegn p\u00e5 at det har v\u00e6rt for mange sykehjemsplasser i Oslo. I sin \u00e5rsrapport for 2016 stiller Ombudet sp\u00f8rsm\u00e5l ved om terskelen for \u00e5 f\u00e5 innvilget sykehjemsplass i hovedstaden er for h\u00f8y:\n\nFylkesmannen i Oslo og Akershus bekrefter at det ikke kommer mange klager p\u00e5 avslag p\u00e5 sykehjemsplass. De siste fem \u00e5rene har Fylkesmannen hatt mellom 20 og 34 saker \u00e5rlig, opplyser seniorr\u00e5dgiver i helseavdelingen, Stein J\u00f8ssang til Faktisk.no. Dette er tall b\u00e5de for Oslo og Akershus.\n\nI 58 prosent av tilfellene ble kommunens vedtak enten opphevet og sendt til ny behandling eller endret av Fylkesmannen.", "lang": "no"}