{"title": "Czy prezydent Duda zrealizowa\u0142 obietnic\u0119 pomocy frankowiczom?", "subtitle": "Czy prezydent Duda zrealizowa\u0142 obietnic\u0119 pomocy frankowiczom? Odpowied\u017a znajdziecie w naszej analizie wypowiedzi Krzysztofa Bosaka.", "author": "demagog.org.pl", "date": null, "vclaim_id": "vclaim-id-63457", "url": "https://demagog.org.pl/wypowiedzi/czy-prezydent-duda-zrealizowal-obietnice-pomocy-frankowiczom/", "vclaim": "Wypowied\u017a Krzysztofa Bosaka oceniamy jako manipulacj\u0119. W trakcie kampanii prezydenckiej w 2015 roku Andrzej Duda m\u00f3wi\u0142 o konieczno\u015bci wsparcia tzw. frankowicz\u00f3w. Przede wszystkim sugerowa\u0142 przewalutowanie kredytu na z\u0142ot\u00f3wki wed\u0142ug kursu z dnia zawarcia umowy kredytowej. Projektu z takim rozwi\u0105zaniem nie zg\u0142osi\u0142 do sejmu, natomiast przekaza\u0142 dwa inne: pierwszy dotycz\u0105cy tzw. spread\u00f3w, kt\u00f3ry nie doczeka\u0142 si\u0119 dotychczas drugiego czytania, i drugi, w kt\u00f3rym znalaz\u0142y si\u0119 m.in. zapisy o mo\u017cliwych przewalutowaniach kredytu, ale wed\u0142ug aktualnego kursu. Zosta\u0142y one usuni\u0119te przez sejm i ustawa zosta\u0142a uchwalona bez nich.\n\nNie jest zatem prawd\u0105, \u017ce Andrzej Duda nie podj\u0105\u0142 \u017cadnych krok\u00f3w maj\u0105cych na celu pomoc frankowiczom, aczkolwiek nie skierowa\u0142 r\u00f3wnie\u017c do sejmu projektu ustawy wprowadzaj\u0105cej rozwi\u0105zania, o kt\u00f3rych m\u00f3wi\u0142 w 2015 roku.\n\nKrzysztof Bosak w trakcie debaty prezydenckiej w TVP zarzuci\u0142 Andrzejowi Dudzie, \u017ce z\u0142o\u017cy\u0142 on obietnic\u0119 pomocy tzw. frankowiczom, ale jej nie dotrzyma\u0142.\n\nKampania przed wyborami prezydenckimi w 2015 roku\n\nW trakcie kampanii prezydenckiej w 2015 roku Andrzej Duda spotka\u0142 si\u0119 m.in. z przedstawicielami Stowarzyszenia \u201eStop Bankowemu Bezprawiu\u201d, kt\u00f3re podnosi\u0142o problem kredyt\u00f3w zaci\u0105gni\u0119tych we franku szwajcarskim. Wysoko\u015b\u0107 rat kredytu gwa\u0142townie wzros\u0142a w wyniku zmiany kursu franka w stosunku do polskiego z\u0142otego. W czasie tego spotkania Andrzej Duda mia\u0142 obieca\u0107, \u017ce w trakcie trzech miesi\u0119cy od rozpocz\u0119cia kadencji jako prezydent z\u0142o\u017cy w sejmie projekt ustawy rozwi\u0105zuj\u0105cej problem tzw. frankowicz\u00f3w.\n\nTak\u0105 informacj\u0119 podaje strona internetowa Stowarzyszenia. Fragment spotkania zosta\u0142 uwieczniony te\u017c na filmie. Andrzej Duda zasugerowa\u0142, \u017ce kredyty mog\u0105 zosta\u0107 przeliczone po kursie z dnia zawarcia umowy kredytowej. Powiedzia\u0142 tak\u017ce, \u017ce b\u0119dzie stara\u0142 si\u0119 w tej sprawie interweniowa\u0107. Jednocze\u015bnie z\u0142o\u017cenie wy\u017cej wspomnianej obietnicy nie zosta\u0142o zarejestrowane na filmie. O kwestii kredyt\u00f3w Andrzej Duda wspomnia\u0142 tak\u017ce na spotkaniu z wyborcami w \u017byrardowie. Powiedzia\u0142 wtedy, \u017ce pomoc frankowiczom to:\n\nNast\u0119pnie wskaza\u0142, \u017ce chodzi mu o zakaz \u015bci\u0105gania z kredytobiorcy wi\u0119kszej kwoty ni\u017c warto\u015b\u0107 mieszkania \u2013 je\u017celi dochodzi do egzekucji na skutek niep\u0142acenia rat. Andrzej Duda odni\u00f3s\u0142 si\u0119 tak\u017ce do konieczno\u015bci skontrolowania bank\u00f3w, je\u017celi chodzi o przestrzeganie prawa w czasie udzielania kredyt\u00f3w we frankach. Nast\u0119pnie obecny prezydent powiedzia\u0142:\n\nNie mo\u017cna jednoznacznie stwierdzi\u0107, czy s\u0142owa powiedziane wcze\u015bniej \u201eb\u0119d\u0119 w tym kierunku par\u0142\u201d odnosi\u0142y si\u0119 tylko do pierwszej kwestii, czy do wszystkich trzech. Trudno jest r\u00f3wnie\u017c uzna\u0107 to za obietnic\u0119 sensu stricto.\n\nFinalnie kwestia frankowicz\u00f3w pojawi\u0142a si\u0119 w trakcie debaty prezydenckiej pomi\u0119dzy Bronis\u0142awem Komorowskim a Andrzejem Dud\u0105, kt\u00f3ry stwierdzi\u0142:\n\n27 pa\u017adziernika 2015 roku Andrzej Duda podpisa\u0142 ustaw\u0119 o wsparciu dla kredytobiorc\u00f3w. Wnioskodawc\u0105 by\u0142a grupa pos\u0142\u00f3w Platformy Obywatelskiej. Ustawa przewiduje udzielenie zwrotnej pomocy pieni\u0119\u017cnej dla os\u00f3b, kt\u00f3rych sytuacja finansowa jest zagro\u017cona, np. posiadaj\u0105 oni status bezrobotnego lub koszty obs\u0142ugi kredytu przekraczaj\u0105 60 proc. dochod\u00f3w ich gospodarstwa domowego. Ustawa stawia tak\u017ce ograniczenia, np. wnioskodawca nie mo\u017ce by\u0107 w\u0142a\u015bcicielem albo wynajmowa\u0107 innego lokalu lub domu.\n\nWsparcie jest udzielane przez Bank Gospodarstwa Krajowego nie d\u0142u\u017cej ni\u017c przez 18 miesi\u0119cy w wysoko\u015bci maksymalnej 1 500 z\u0142 na miesi\u0105c. Pomoc\u0105 mog\u0105 by\u0107 obj\u0119ci r\u00f3wnie\u017c kredytobiorcy, kt\u00f3rzy zaci\u0105gn\u0119li kredyt w obcej walucie. Na ten cel utworzony zosta\u0142 specjalny Fundusz Wsparcia Kredytobiorc\u00f3w dysponuj\u0105cy kwot\u0105 600 mln z\u0142 na dzie\u0144 uruchomienia Funduszu. Zwrot pieni\u0119dzy rozpoczyna si\u0119 2 lata od ostatniej raty wsparcia i trwa przez 8 lat. Kredytobiorcy mieli czas na z\u0142o\u017cenie wniosku o wsparcie do ko\u0144ca 2018 roku.\n\n1 sierpnia 2016 roku prezydent skierowa\u0142 do sejmu projekt ustawy o zasadach zwrotu niekt\u00f3rych\n\n nale\u017cno\u015bci wynikaj\u0105cych z um\u00f3w kredytu i po\u017cyczki. Projekt zak\u0142ada\u0142 zwrot spread\u00f3w sztucznie zawy\u017conych przez banki. Spread to r\u00f3\u017cnica pomi\u0119dzy kursem kupna (np. waluty) a kursem sprzeda\u017cy. Zaci\u0105gaj\u0105c kredyt w obcej walucie, bank przelicza warto\u015b\u0107 kredytu po kursie kupna, a sp\u0142ata nast\u0119puje po kursie sprzeda\u017cy.\n\nW czasie konferencji prasowej dotycz\u0105cej projektu ustawy wypowiedzia\u0142 si\u0119 tak\u017ce Adam Glapi\u0144ski, prezes Narodowego Banku Polskiego. Mia\u0142 on zwr\u00f3ci\u0107 si\u0119 do prezydenta z sugesti\u0105, \u017ce nie nale\u017cy wprowadza\u0107 pierwotnie zamierzonych rozwi\u0105za\u0144, poniewa\u017c \u201epo przeprowadzeniu wszystkich pog\u0142\u0119bionych analiz sta\u0142o si\u0119 jasne, \u017ce ustawowe jednorazowe przewalutowanie kredyt\u00f3w walutowych na z\u0142ote w takich uwarunkowaniach jest niemo\u017cliwe\u201d. Zaznaczy\u0142 jednak, \u017ce \u201ew rozs\u0105dnym czasie\u201d przewalutowanie kredyt\u00f3w powinno nast\u0105pi\u0107. Projekt zosta\u0142 skierowany do Komisji Finans\u00f3w Publicznych 20 pa\u017adziernika 2016 roku i od tej pory nie trwaj\u0105 nad nim \u017cadne prace.\n\nDo sejmu wp\u0142yn\u0119\u0142y tak\u017ce inne projekty maj\u0105ce pom\u00f3c frankowiczom. Projekt autorstwa pos\u0142\u00f3w PO zosta\u0142 skierowany do Komisji Finans\u00f3w Publicznych 21 pa\u017adziernika 2016 roku. To samo sta\u0142o si\u0119 z projektem pos\u0142\u00f3w Kukiz \u201915. Oba projekty obecnie s\u0105 \u201ezamro\u017cone\u201d i nie trwaj\u0105 nad nimi \u017cadne prace.\n\nPoniewa\u017c na koniec roku 2016 jedynie ok. 2 proc. \u015brodk\u00f3w z wspomnianego wy\u017cej Funduszu zosta\u0142o wykorzystanych, 1 sierpnia 2017 roku Andrzej Duda wni\u00f3s\u0142 projekt ustawy, kt\u00f3ry m.in. zmniejsza wymagania dotycz\u0105ce os\u00f3b ubiegaj\u0105cych si\u0119 o wsparcie, wyd\u0142u\u017ca okres sp\u0142aty, podwy\u017csza kwot\u0119 raty do 2 000 z\u0142 oraz wprowadza mo\u017cliwo\u015b\u0107 otrzymania jednorazowego wsparcia do 72 000 z\u0142 na sp\u0142at\u0119 kredytu \u2013 w razie sprzeda\u017cy mieszkania. Wprowadzona zosta\u0142a tak\u017ce mo\u017cliwo\u015b\u0107 umorzenia pewnej kwoty, w sytuacji gdy 100 rat zosta\u0142o op\u0142aconych w terminie. Usuni\u0119ty zosta\u0142 ostateczny termin sk\u0142adania wniosk\u00f3w. Ponadto projekt zak\u0142ada\u0142 mo\u017cliwo\u015b\u0107 dobrowolnego przewalutowania kwoty kredytu przez bank (wed\u0142ug aktualnego kursu waluty) i pokrycia z Funduszu r\u00f3\u017cnic bilansowych mi\u0119dzy warto\u015bci\u0105 kredyt\u00f3w przed i po restrukturyzacji.\n\nParlament wprowadzi\u0142 do projektu poprawki polegaj\u0105ce m.in. na usuni\u0119ciu zapis\u00f3w dotycz\u0105cych mo\u017cliwo\u015bci dobrowolnego przewalutowania kredyt\u00f3w. Ustaw\u0119 uchwalono 4 lipca 2019 roku, nast\u0119pnie 17 lipca zosta\u0142a podpisana przez prezydenta, a wesz\u0142a w \u017cycie 1 stycznia 2020 roku.\n\nAndrzej Duda nie przedstawi\u0142 projektu ustawy, kt\u00f3ra zak\u0142ada\u0142aby przewalutowanie kredyt\u00f3w wed\u0142ug kursu z dnia zawarcia umowy kredytowej. Skorzysta\u0142 jednak z inicjatywy ustawodawczej, kieruj\u0105c do sejmu dwa projekty ustaw, z czego jeden przewidywa\u0142 mo\u017cliwo\u015b\u0107 przewalutowania kredytu wed\u0142ug kursu bie\u017c\u0105cego. Nie jest zatem prawd\u0105, \u017ce Andrzej Duda nie poczyni\u0142 \u017cadnych krok\u00f3w, aby wesprze\u0107 frankowicz\u00f3w, ale tak\u017ce nie zrobi\u0142 tego w zakresie, o kt\u00f3rym m\u00f3wi\u0142. W zwi\u0105zku z tym wypowied\u017a Krzysztofa Bosaka oceniamy jako manipulacj\u0119.", "lang": "pl"}