{"title": "Quanto si evade l'Iva in Italia?", "subtitle": "Abbiamo verificato i numeri elencati da Carlo Cottarelli a DiMarted\u00ec", "author": "www.agi.it", "date": "2018-05-03T07:34+0200", "vclaim_id": "vclaim-id-4114", "url": "https://www.agi.it/fact-checking/cottarelli_evasione_iva_dimartedi-3843734/news/2018-05-03/", "vclaim": "\u200bOspite di DiMarted\u00ec su La7 il primo maggio, l\u2019ex commissario alla spending review Carlo Cottarelli ha dichiarato (-1h 41m 57s): \u201cL\u2019evasione dell\u2019Iva \u00e8 stimata essere intorno al 26%, in Svezia l\u2019evasione dell\u2019Iva \u00e8 l\u20191% (\u2026). Nella media europea siamo intorno all\u201911-12%\u201d.\n\nL\u2019Iva, la tassa sul valore aggiunto, interessa i consumi di beni e servizi e ha una serie di regole comuni a tutti gli Stati membri dell\u2019Unione europea.\n\nPer calcolarne la percentuale di evasione possiamo consultare le stime della Commissione europea sul \u201cgap Iva\u201d, cio\u00e8 sulla differenza tra il gettito atteso e gettito effettivo dell\u2019imposta. Il gettito atteso, spiega la Commissione, viene calcolato con un approccio \u201cdal basso verso l\u2019alto\u201d, valutando cio\u00e8 i consumi finali e altri indicatori macroeconomici e derivando da questi l\u2019Iva che nel complesso si sarebbe dovuto pagare.\n\nL\u2019ultimo studio disponibile della Commissione, del 2017, analizza i dati relativi all\u2019anno 2015. L\u2019Italia aveva allora un gap Iva, in percentuale, del 25,78%. In valore assoluto si tratta di un ammanco pari a poco pi\u00f9 di 35 miliardi di euro, la cifra pi\u00f9 alta della Ue. Il dato rappresenta comunque un miglioramento rispetto a quello relativo al 2014, quando la percentuale del gap Iva era del 28,3% e i miliardi evasi ammontavano a 38,305.\n\nLa Svezia, unico Paese dei 28, ha un gap positivo, del +1,42%. Incassa cio\u00e8 pi\u00f9 soldi dall\u2019Iva di quanto previsto dalle stime: nel 2015 erano attesi 39,933 miliardi di euro di gettito e sono stati incassati 40,501 miliardi. Nel 2014 il gap era ancora negativo, ma in misura pi\u00f9 ridotta: -0,28%.\n\nCottarelli ha ragione sulla percentuale di evasione dell\u2019Iva dell\u2019Italia e della media dell\u2019Unione europea. Per quanto riguarda la Svezia, invece, l\u2019ex commissario alla spending review avrebbe dovuto specificare che il gap Iva ha addirittura un segno diverso (positivo) rispetto al nostro Paese o al resto della Ue.", "lang": "it"}