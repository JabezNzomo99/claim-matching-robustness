{"title": "Quanto costa esattamente questo contratto di governo", "subtitle": "Abbiamo verificato le affermazioni\u00a0della capogruppo alla Camera del M5s\u00a0Giulia Grillo sui conti del programma con la Lega", "author": "www.agi.it", "date": "2018-05-19T07:18+0200", "vclaim_id": "vclaim-id-7129", "url": "https://www.agi.it/fact-checking/governo_contratto_m5s_lega_costi_giulia_grillo-3918316/news/2018-05-19/", "vclaim": "Ospite di Carta Bianca su Rai3 lo scorso 17 maggio, la capogruppo alla Camera del M5s Giulia Grillo ha dichiarato (min. 6.05): \u201cI 100 miliardi quantificati [del programma di governo] (\u2026) non sono certamente annui, vanno spalmati nei 5 anni. La media dell\u2019ammontare delle finanziarie annue sta sempre tra i 20 e i 30 miliardi quindi noi ci manteniamo assolutamente nella media\u201d.\n\nNon tutte le proposte politiche costano soldi. Alcune misure di cui si \u00e8 parlato in questi giorni, come ad esempio l'introduzione in Costituzione del vincolo di mandato, non avrebbero un costo economico e altre ancora ne avrebbero uno ridotto. Le principali misure presenti nel \"contratto di governo\" stilato da Lega e M5s che avrebbero bisogno di finanziamento, sono sette: flat tax, reddito di cittadinanza e rafforzamento dei centri per l'impiego, sterilizzazione delle clausole di salvaguardia (per evitare l'aumento automatico dell'Iva), eliminazione delle accise sulla benzina, riforma delle pensioni, politiche per la famiglia e investimenti.\n\nIn sostanza, in base a tale stima, il costo oscillerebbe tra i 108,7 miliardi e i 125,7 miliardi, tra maggiori spese per lo Stato e minori entrate. I 17 miliardi di differenza dipendono dalla voce \"politiche per la famiglia\" che, secondo l'Osservatorio, potrebbe avere risorse comprese tra zero e 17 miliardi. I 108-125 miliardi sono, contrariamente a quanto sostiene Giulia Grillo, di un costo annuo. Ogni anno andrebbero trovati tra i 108,7 e i 125,7 miliardi di euro per finanziare le misure su cui Lega e M5S hanno trovato un accordo. Il reddito di cittadinanza, ad esempio, andrebbe finanziato ogni anno con 15 miliardi di euro; la flat tax porterebbe ogni anno minori entrate per 50 miliardi; la riforma delle pensioni comporterebbe una maggior spesa sociale per lo Stato di 8,1 miliardi ogni anno, e via dicendo.\n\nQueste stime di Cottarelli sono oltretutto \"ottimistiche\". Secondo quanto pronosticato da altri economisti, come avevamo scritto di recente, il costo delle varie misure potrebbe essere anche superiore. La flat tax al 15%, ad esempio, secondo una stima riportata in un articolo del 'Sole 24 Ore' nel gennaio 2018, a firma di Gianni Trovati, avrebbe un costo di 102 miliardi di euro l'anno.\n\nIl reddito di cittadinanza, poi, se per Cottarelli - che cita la stima Istat - avrebbe un costo di 15 miliardi di euro all'anno, per l'Inps di Tito Boeri costerebbe invece tra i 35 e i 38 miliardi di euro all'anno. Anche il superamento della Fornero - in direzione \"quota 100\" tra anzianit\u00e0 ed et\u00e0, e mirando a \"quota 41\" per la sola anzianit\u00e0 - potrebbe avere un costo superiore rispetto agli 8,1 miliardi riportati da Cottarelli.\n\nOvviamente \u00e8 possibile che le misure proposte vengano scadenzate nel corso della legislatura, diluendone cos\u00ec l'impatto economico. Ma se attuate tutte arriverebbero, a regime, all'ammontare di cui si \u00e8 scritto. Potrebbero poi produrre, secondo i proponenti, degli effetti benefici per l'economia e dunque il loro impatto si ridurrebbe. Tuttavia, come ha scritto lo stesso Cottarelli il 18 maggio su la Stampa, un aumento della spesa in deficit non produce quasi mai effetti benefici di lungo periodo, specie sul rapporto debito/Pil, che Lega e M5S vorebbero ridurre. Inoltre le misure nel complesso potrebbero avere anche effetti molto negativi, rischiando di sprofondare il Paese nella recessione e nella crisi economica.\n\nCome dice correttamente la Grillo, il costo delle ultime manovre finanziarie \u00e8 sempre stato intorno ai 20-30 miliardi. Negli ultimi tre anni l'ammontare delle leggi di bilancio per l'anno successivo \u00e8 stato, rispettivamente, di quasi 28 miliardi nel 2017, 27 miliardi nel 2016 e oltre 35 miliardi nel 2015. Ma, come abbiamo visto, il programma di Lega-M5S non starebbe affatto in questa media, al contrario di quanto afferma la Grillo. Anzi, il costo totale annuo per l'attuazione delle proposte su cui i due partiti hanno trovato un accordo sarebbe circa il quintuplo, o pi\u00f9, rispetto a quello delle ultime finanziarie.", "lang": "it"}