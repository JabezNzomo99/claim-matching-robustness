{"title": "Nie, minister zdrowia \u0141ukasz Szumowski nie zgin\u0105\u0142 w wypadku samochodowym", "subtitle": "Na Facebooku pojawi\u0142y si\u0119 informacje o \u015bmierci ministra zdrowia \u0141ukasza Szumowskiego w wypadku samochodowym. To fa\u0142szywa informacja najni\u017cszych lot\u00f3w a przede wszystkim pr\u00f3ba \u201ephishingu\u201d, czyli kradzie\u017cy danych internetowych.", "author": "sprawdzam.afp.com", "date": "2020-07-04T10:22:20+02:00", "vclaim_id": "vclaim-id-74085", "url": "https://sprawdzam.afp.com/nie-minister-zdrowia-lukasz-szumowski-nie-zginal-w-wypadku-samochodowym", "vclaim": "Nie, minister zdrowia \u0141ukasz Szumowski nie zgin\u0105\u0142 w wypadku samochodowym\n\nNa Facebooku pojawi\u0142y si\u0119 informacje o \u015bmierci ministra zdrowia \u0141ukasza Szumowskiego w wypadku samochodowym. To fa\u0142szywa informacja najni\u017cszych lot\u00f3w a przede wszystkim pr\u00f3ba \u201ephishingu\u201d, czyli kradzie\u017cy danych internetowych.\n\nPosty tej tre\u015bci pojawiaj\u0105 si\u0119 w sieci i r\u00f3wnie szybko znikaj\u0105. Ten zamie\u015bci\u0142a w sieci u\u017cytkowniczka Facebooka w sobot\u0119 4 czerwca. Informacja przypomina piln\u0105 wiadomo\u015b\u0107 z ostatniej chwili:\n\n- Minister zdrowia nie prze\u017cy\u0142. Tragiczny wypadek na S1. Nie \u017cyje 48-letni Minister zdrowia \u0141ukasz Szumowski\n\n ZOBACZ NAGRANIE: http://tvp-info.you2.pl\n\n Szczere kondolencje..prosz\u0119 o reakcj\u0119 \"smutek\" - czytamy w po\u015bcie.\n\nDo posta do\u0142\u0105czone jest zdj\u0119cie z rzekomego wypadku. A tak\u017ce link do nagrania. Poruszeni wiadomo\u015bci\u0105, pod wp\u0142ywem emocji cz\u0119sto klikamy w link.\n\nPosty podobnej tre\u015bci pojawia\u0142y si\u0119 te\u017c w czerwcu tu. Do\u0142\u0105czone do nich by\u0142y inne zdj\u0119cia. Poni\u017cej publikujemy dwa przypk\u0142ady.\n\nSamo zdj\u0119cie jest prawdziwe ale obrazuje wypadek, kt\u00f3ry wydarzy\u0142 si\u0119 w \u0141odzi zim\u0105 tego roku. Proste wyszukiwanie z u\u017cyciem odwrotnego wyszukiwania grafiki wykaza\u0142o, \u017ce jest to zdj\u0119cie z wypadku samochodu marki BMW, do kt\u00f3rego dosz\u0142o na ul. Broniewskiego w \u0141odzi. Zdj\u0119cie odnale\u017ali\u015bmy m.in. w artykule regionalnej telewizji \u0142\u00f3dzkiej opublikowanym 20 lutego br. Wed\u0142ug relacji, auto zjecha\u0142o na pobocze i uderzy\u0142o w drzewo. Na miejscu zgin\u0105\u0142 kierowca. Ranne zosta\u0142y dwie inne osoby, jedna z nich zmar\u0142a w szpitalu.\n\nInformacj\u0119 zdementowa\u0142a AFP rodzina ministra. \u201eJest to fejk\u201d powiedzia\u0142 nam cz\u0142onek najbli\u017cszej rodziny w rozmowie telefonicznej w sobot\u0119 rano. - Minister rzeczywi\u015bcie by\u0142 w trasie w pi\u0105tek, ale nie wje\u017cd\u017ca\u0142 do \u0141odzi. Zdarza si\u0119 te\u017c, \u017ce porusza si\u0119 samochodem marki BMW. - powiedzia\u0142 nam nasz rozm\u00f3wca.\n\nOfiarami podobnych fejk\u00f3w s\u0105 najcz\u0119\u015bciej celebryci, m.in. Adam Ma\u0142ysz, Robert Kubica, Mariusz Pudzianowski, Magda Gessler, Muniek Staszczyk i Zenon Martyniuk, ale te\u017c postacie fikcyjne jak Marian Pa\u017adzioch. Robert Lewandowski \u201eginie\u201d tak w roku kilka razy. W dobie epidemii koronawirusa do tego grona do\u0142\u0105czy\u0142 minister zdrowia \u0141ukasz Szumowski.\n\nMechanizm jest na og\u00f3\u0142 ten sam. Podany link przekierowuje nas do sfa\u0142szowanej strony jakiego\u015b znanego portalu informacyjnego. W tym przypadku przypomina ona stron\u0119 telewizji publicznej tvpinfo http://tvp-info.you2.pl. Ale tylko przypomina, gdy\u017c adres prawdziwej strony wygl\u0105da inaczej: https://www.tvp.info/.\n\nHakerom chodzi o podst\u0119pne pozyskanie naszych danych, \u017ceby je wykorzystywa\u0107 w spos\u00f3b nielegalny, g\u0142\u00f3wnie do rozsy\u0142ania spamu. Skradzione dane mog\u0105 te\u017c pozwoli\u0107 cyberprzest\u0119pcom uzyska\u0107 dost\u0119p do innych naszych zasob\u00f3w takich jak sklepy internetowe czy te\u017c do naszych danych bankowych.", "lang": "pl"}