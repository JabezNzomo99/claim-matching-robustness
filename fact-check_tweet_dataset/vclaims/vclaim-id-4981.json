{"title": "Non sono aumentati gli occupati", "subtitle": "", "author": "pagellapolitica.it", "date": null, "vclaim_id": "vclaim-id-4981", "url": "https://pagellapolitica.it/dichiarazioni/5639/non-sono-aumentati-gli-occupati", "vclaim": "Dal suo profilo Facebook Matteo Renzi annunciava ieri che \u201cla macchina finalmente \u00e8 ripartita\u201d. Per quanto positivi, i dati Inps non mostrano un aumento dell\u2019occupazione per una ragione semplice: perch\u00e9 non la misurano. Come gi\u00e0 fatto in passato (si veda il fact-checking di Pagella Politica qui e qui), Renzi fa confusione tra i dati sull'occupazione e quelli sull'attivazione di nuovi contratti di lavoro. Proviamo a fare chiarezza su cosa dice veramente l'ente previdenziale e cosa implica per il mercato del lavoro.\n\nIl documento Inps pubblicato ieri e a cui fa riferimento Renzi parla effettivamente di un incremento del numero di contratti di lavoro attivati - le nuove assunzioni nel primo trimestre del 2015 sarebbero state 1 milione e 332 mila, circa il 4% in pi\u00f9 dello stesso periodo del 2014. Al netto delle cessazioni dei rapporti di lavoro il saldo \u00e8 positivo di circa 319 mila rapporti di lavoro.\n\nSe \u00e8 quindi aumentato il numero di contratti attivati, tutt'altro si pu\u00f2 dire sul tasso di occupazione. Il 30 aprile scorso l'Istat ha pubblicato il bollettino mensile sugli occupati e sui disoccupati, riferito al mese di marzo. Il dato non conferma quanto dice Renzi, anzi. A marzo gli occupati erano 22 milioni e 195 mila, in calo di 59 mila unit\u00e0 rispetto a febbraio e di 70 mila unit\u00e0 rispetto al marzo 2014. Come si pu\u00f2 vedere nel grafico sottostante, non si riscontrano \u201ccinque anni di crollo costante\u201d nel numero degli occupati, bens\u00ec un chiaro calo tra la seconda met\u00e0 del 2012 e l\u2019inizio del 2013, seguito da andamento decisamente altalenante nel 2014-15.\n\nUn ragionamento simile si pu\u00f2 fare per il tasso di occupazione, ovvero il numero di individui occupati sul totale della popolazione tra i 15 ed i 64 anni di et\u00e0. Anch\u2019esso \u00e8 calato a marzo ed \u00e8 ora pari al 55,5%. I risultati sono impietosi per il Presidente del Consiglio, che afferma l'esatto contrario.\n\nI dati Inps non suggeriscono che ci sia stato un aumento del tasso di occupazione, come dichiara Renzi, ma indicano semmai una crescita del numero di contratti attivati e un cambiamento della composizione della tipologia dei contratti. Per quanto riguarda il tasso di occupazione, gli ultimi dati Istat (su base mensile) smentiscono categoricamente l'affermazione del Premier. Sebbene nel corso del 2014 ci siano stati dei segni positivi per l\u2019occupazione, i dati pi\u00f9 recenti dell\u2019Istat mostrano di nuovo una diminuzione e non un aumento nel numero degli occupati. \"Pinocchio andante\" per questa dichiarazione.", "lang": "it"}