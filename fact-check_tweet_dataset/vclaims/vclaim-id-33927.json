{"title": "Paragone sbaglia sulla crescita dell\u2019Eurozona", "subtitle": "", "author": "pagellapolitica.it", "date": null, "vclaim_id": "vclaim-id-33927", "url": "https://pagellapolitica.it/dichiarazioni/8480/paragone-sbaglia-sulla-crescita-delleurozona", "vclaim": "\u00abPerch\u00e9 dobbiamo consegnare al solo Salvini la critica all'austerity contenuta nel manifesto dei 32 professori universitari? (\u2026) Quell'appello non doveva finire nella buca delle lettere di Salvini. Era destinato alla casella postale del governo. Lo hanno scritto accademici della Sapienza e di altre grandi universit\u00e0. Sono pericolosi no-euro anche loro? No. Vogliono solo ricordarci che l'Eurozona ha la peggiore performance economica del mondo\u00bb\n\nMa \u00e8 davvero cos\u00ec? Davvero i 32 professori sostengono questo e, soprattutto, davvero l\u2019Eurozona ha la peggior performance economica del mondo? Andiamo a vedere i dettagli.\n\nIl manifesto dei 32 professori a cui fa riferimento Paragone \u00e8 stato pubblicato il 4 dicembre su MicroMega, rivista che si autodefinisce \u00abper una sinistra illuminista\u00bb. Il 5 dicembre, nel corso di un intervento al Senato, Matteo Salvini ha in effetti ripreso il contenuto del manifesto e ha citato uno per uno i suoi sottoscrittori.\n\nL\u2019Eurozona fa segnare per l\u2019anno in corso una crescita del proprio Pil pari all\u20191,2 per cento, meno dell\u20191,7 per cento delle \u201cEconomie avanzate\u201d nel complesso, ma pi\u00f9 di altre macro-aree come Sudamerica e Caraibi (+0,2 per cento) o Medio Oriente e Asia Centrale (+0,9 per cento). Le previsioni della Commissione europea, sempre di ottobre, sono leggermente pi\u00f9 pessimistiche, riportando per il 2019 un +1,1 per cento, ma sostanzialmente confermano quanto riportato dal Fmi.\n\nL\u2019Eurozona poi, a differenza di tutte le altre macro-aree prese in esame dal Fmi, \u00e8 caratterizzata dall\u2019avere una politica monetaria comune e politiche economiche strettamente coordinate. La possiamo quindi mettere a confronto anche con singoli Stati. Ne emerge che sono moltissimi, circa una quarantina, i Paesi che hanno performance economiche peggiori.\n\nL\u2019informazione per\u00f2 non \u00e8 corretta: nel manifesto in questione non c\u2019\u00e8 traccia di una simile affermazione. I 32 sottoscrittori hanno infatti concentrato le proprie critiche sulla riforma del Mes e non sulle prestazioni economiche dei Paesi dell\u2019area euro.\n\n\u00c8 inoltre falso che l\u2019Eurozona abbia la peggior performance economica del mondo: per quanto la sua crescita non sia la migliore, altre macro-aree fanno registrare prestazioni inferiori e numerosi Stati, tra cui Russia, Giappone e Brasile, hanno una crescita del Pil prevista per il 2019 inferiore a quella dell\u2019area euro. Per Paragone, dunque, \u201cPinocchio andante\u201d.", "lang": "it"}