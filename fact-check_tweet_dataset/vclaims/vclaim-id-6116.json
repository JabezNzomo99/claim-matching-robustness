{"title": "La Var ha davvero ridotto le ammonizioni per proteste durante le partite?", "subtitle": "Abbiamo verificato le affermazioni\u00a0del designatore degli arbitri Marcello Nicchi sul buon funzionamento della 'moviola in campo'", "author": "www.agi.it", "date": null, "vclaim_id": "vclaim-id-6116", "url": "https://www.agi.it/fact-checking/var_nicchi_campionato_serie_a_ammonizioni-2175774/news/2017-09-22/", "vclaim": "Il presidente dell\u2019Associazione italiana arbitri Marcello Nicchi, commentando la novit\u00e0 dell\u2019introduzione del video assistant referee (VAR) nelle partite di Serie A a partire da questa stagione, ha dichiarato: \u201cC'\u00e8 da migliorare ancora il comportamento [in campo] anche se quasi tutti i giocatori aspettano con serenit\u00e0 il giudizio: le ammonizioni per protesta sono quasi sparite e questa \u00e8 una grande innovazione\u201d.\n\nAl momento sono presenti informazioni sulle prime quattro giornate del campionato 2017-2018, in cui risultano ammoniti per proteste nei confronti degli ufficiali di gara cinque giocatori: Stephan Lichtsteiner (Juventus) alla prima giornata; Wallace Fortuna (Lazio), Daniel Bessa (Hellas Verona) e di nuovo Lichtsteiner alla seconda; Luca Mora (Spal) alla terza e Alex Cordaz (Crotone) alla quarta.\n\nPer fare un confronto guardiamo dunque alle prime quattro giornate della scorsa stagione calcistica. Allora erano stati, in tutto, 16 i giocatori sanzionati per proteste (quattro gi\u00e0 alla prima giornata) e cinque di questi erano stati espulsi.\n\nIn particolare, durante la seconda giornata Juraj Kucka (Milan) era stato ammonito per proteste e, all\u2019atto dell\u2019ammonizione, aveva rivolto all\u2019arbitro un\u2019espressione ingiuriosa, venendo dunque espulso.\n\nSempre durante la seconda giornata Daniele Dessena (Cagliari) era stato espulso per aver insultato pesantemente l\u2019arbitro negli spogliatoi tra primo e secondo tempo. Dessena, tra l\u2019altro, non era neppure tra i convocati per la partita.\n\nDurante la terza giornata \u00e8 poi stato espulso Ricky Alvarez (Sampdoria), prima ammonito per proteste nei confronti degli ufficiali di gara e poi, visto che a partita terminata era andato a minacciare l\u2019arbitro, sanzionato col cartellino rosso.\n\nPer quel che si \u00e8 visto nelle primissime giornate della nuova stagione \u00e8 vero che il VAR ha drasticamente ridotto le sanzioni per proteste, anche se dire che sono \u201cquasi scomparse\u201d sembra eccessivo.\n\nE del resto sarebbe difficile aspettarsi di pi\u00f9, considerato che il VAR pu\u00f2 intervenire solo in \u201cgame changing situations\u201d, cio\u00e8 azioni che potrebbero cambiare il corso della partita. In particolare \u2013 in base ai protocolli FIFA \u2013 si pu\u00f2 usare la moviola in campo per stabilire la regolarit\u00e0 di un gol, per decidere se espellere un giocatore, per decidere se dare un rigore e per correggere l\u2019ammonizione o l\u2019espulsione del giocatore sbagliato.\n\nQuindi un giocatore che ritenga di essere stato ammonito ingiustamente, ad esempio, non ha oggi meno incentivi a protestare rispetto a ieri. L\u2019arbitro, che \u00e8 l\u2019unico a cui spetta la decisione se chiedere il VAR (sempre che non siano i suoi assistenti a segnalargli una situazione controversa), anche volendo non potrebbe infatti ricorrere a questo strumento.", "lang": "it"}