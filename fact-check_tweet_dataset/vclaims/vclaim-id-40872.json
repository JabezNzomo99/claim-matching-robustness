{"title": "Nie, aktor Cezary \u017bak nie przestrzega przed sieci\u0105 5G. To zmanipulowane zdj\u0119cie", "subtitle": "W sieci kr\u0105\u017cy zdj\u0119cie popularnego aktora Cezarego \u017baka, kt\u00f3ry rzekomo ma przestrzega\u0107 przed negatywnymi dla zdrowia skutkami sieci nowej generacji. W rzeczywisto\u015bci to zmanipulowane zdj\u0119cie z 2017 r. Cezary \u017bak wyrazi\u0142 w\u00f3wczas swoje poparcie dla kandydatury Wielkiej Orkiestry \u015awi\u0105tecznej Pomocy do pokojowej nagrody Nobla.", "author": "sprawdzam.afp.com", "date": "2020-04-16T10:10:08+02:00", "vclaim_id": "vclaim-id-40872", "url": "https://sprawdzam.afp.com/nie-aktor-cezary-zak-nie-przestrzega-przed-siecia-5g-zmanipulowane-zdjecie", "vclaim": "Nie, aktor Cezary \u017bak nie przestrzega przed sieci\u0105 5G. To zmanipulowane zdj\u0119cie\n\nW sieci kr\u0105\u017cy zdj\u0119cie popularnego aktora Cezarego \u017baka, kt\u00f3ry rzekomo ma przestrzega\u0107 przed negatywnymi dla zdrowia skutkami sieci nowej generacji. W rzeczywisto\u015bci to zmanipulowane zdj\u0119cie z 2017 r. Cezary \u017bak wyrazi\u0142 w\u00f3wczas swoje poparcie dla kandydatury Wielkiej Orkiestry \u015awi\u0105tecznej Pomocy do pokojowej nagrody Nobla.\n\n\n\n \u2014 Dzie\u0144 dobry. Jak to widzicie prosz\u0119 to udost\u0119pni\u0107. 5G to z\u0142o i nie mo\u017cemy na to pozwoli\u0107. Powoduje raka, depresj\u0119 oraz samob\u00f3jstwo. A \u015bwiat by\u0142 lepszy bez internetu. Pozdrawiam \u2014 czytamy w po\u015bcie opublikowanym we wtorek na Facebooku.\n\nAktor trzyma kartk\u0119, na kt\u00f3rej wida\u0107 maszt telefoniczny, a pod nim p\u0142acz\u0105c\u0105 dziewczynk\u0119 w r\u0119kach matki. Na g\u0142owie dziewczynki wida\u0107 czerwon\u0105 plam\u0119 w tym samym kolorze, co zilustrowane na grafice promieniowanie z nadajnik\u00f3w. Do tego napis: 5G. Grafika sugeruje, \u017ce b\u00f3l g\u0142owy u dziewczynki jest zwi\u0105zany z promieniowaniem rozchodz\u0105cym si\u0119 z nadajnik\u00f3w 5G.\n\nPost w ci\u0105gu dnia zyska\u0142 prawie 2 tys. udost\u0119pnie\u0144 i mn\u00f3stwo komentarzy. Wielu internaut\u00f3w rozpozna\u0142o manipulacj\u0119.\n\nZdj\u0119cie pochodzi z 7 kwietnia 2017 r. Aktor opublikowa\u0142 je na swym koncie na Facebooku. Zamiast rysunku z nadajnikami 5G jest has\u0142o: \u201e#NobeldlaWO\u015aP\u201d. W \u015brodku czerwone serce z napisem o tej samej tre\u015bci.\n\n\u201ePodpisuj\u0119 si\u0119 wszystkim czym mog\u0119 pod dzia\u0142alno\u015bci\u0105 WO\u015aP i jestem dumny z nominacji do Pokojowej Nagrody Nobla dla nich. Wspierajcie ich mocno bo warto. Nobel dla Orkiestry \u201d - pisa\u0142 aktor.\n\nTo samo zdj\u0119cie pojawi\u0142o si\u0119 w po\u015bcie na Facebooku Wielkiej Orkiestry \u015awi\u0105tecznej Pomocy, w kt\u00f3rym WO\u015aP dzi\u0119kowa\u0142a aktorowi za poparcie. Publikujemy post ze zdj\u0119ciem poni\u017cej:\n\nO innej manipulacji tym samym zdj\u0119ciem pisa\u0142 w ubieg\u0142ym roku portal fact-checkingowy Antyfake. Na podrobione zdj\u0119cie aktora nabra\u0142o si\u0119 w\u00f3wczas wiele os\u00f3b, m.in. Iwona Hartwich, pos\u0142anka Koalicji Obywatelskiej.\n\nWprowadzanie technologii mobilnej pi\u0105tej generacji zwanej 5G wywo\u0142uje wiele emocji w sieci, gdzie pojawiaj\u0105 si\u0119 teorie spiskowe na ten temat. W ostatnich tygodniach, wraz z epidemi\u0105 koronawirusa, sie\u0107 zala\u0142y informacje \u0142\u0105cz\u0105ce epidemi\u0119 COVID-19 z instalacj\u0105 nadajnik\u00f3w 5G m.in. we W\u0142oszech. Pisali\u015bmy o tym 15 kwietnia.\n\nW wyniku epidemii koronawirusa we W\u0142oszech zmar\u0142o ju\u017c ponad 20 tys., a na \u015bwiecie ponad 100 tys. os\u00f3b.\n\nBy przeciwdzia\u0142a\u0107 dezinformacji, w czerwcu 2019 r. ministerstwo cyfryzacji opublikowa\u0142o Bia\u0142\u0105 Ksi\u0119g\u0119, kt\u00f3ra ma w przyst\u0119pny spos\u00f3b om\u00f3wi\u0107 najwa\u017cniejsze zagadnienia zwi\u0105zane z sieci\u0105 telekomunikacyjn\u0105 nowej generacji.", "lang": "pl"}