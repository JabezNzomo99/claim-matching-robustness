{"title": "Tusindvis af facebookbrugere deler forkert grafik om politikeres pension", "subtitle": "I \u00f8jeblikket l\u00f8ber en grafik rundt p\u00e5 Facebook, der udpensler forskellen p\u00e5 folkepensionen og politikernes folketingspension.If\u00f8lge grafikken, der har Danmarks Radios logo i nederste hj\u00f8rne, f\u00e5r en folketingspolitiker med 11 \u00e5rs anciennitet hele 214.815 kroner udbetalt i pension om m\u00e5neden. Folkepensionisten m\u00e5 tage til takke med s\u00f8lle 110.388 kroner om \u00e5ret.Dermed kan den pensionerede folketingspolitiker, blot fordi hun har siddet i Folketinget i 11 \u00e5r, se 23 gange flere penge tikke ind p\u00e5 kontoen, end folkepensionisten kan.", "author": "www.mm.dk", "date": "2019-04-30", "vclaim_id": "vclaim-id-13997", "url": "http://www.mm.dk/tjekdet/artikel/tusindvis-af-facebookbrugere-deler-forkert-grafik-om-politikeres-pension#fact1", "vclaim": "I \u00f8jeblikket l\u00f8ber en grafik rundt p\u00e5 Facebook, der udpensler forskellen p\u00e5 folkepensionen og politikernes folketingspension.\n\nIf\u00f8lge grafikken, der har Danmarks Radios logo i nederste hj\u00f8rne, f\u00e5r en folketingspolitiker med 11 \u00e5rs anciennitet hele 214.815 kroner udbetalt i pension om m\u00e5neden. Folkepensionisten m\u00e5 tage til takke med s\u00f8lle 110.388 kroner om \u00e5ret.\n\nDermed kan den pensionerede folketingspolitiker, blot fordi hun har siddet i Folketinget i 11 \u00e5r, se 23 gange flere penge tikke ind p\u00e5 kontoen, end folkepensionisten kan.\n\nI alt er facebookopslagene med den opsigtsv\u00e6kkende grafik delt op mod 10.000 gange, og i teksten til et af opslagene lyder det forarget: \"Janteloven har aldrig sagt mig ret meget, meeen dette er sgu ikke okay.\"\n\nMen det passer slet ikke, at politikerne er s\u00e5 forgyldte, som opslaget h\u00e6vder. Grafikken, der rigtignok stammer fra DR, er nemlig forkert. For i den oprindelige grafik havde DR ved en fejl skrevet \"om m\u00e5neden\" i stedet for \"om \u00e5ret,\" oplyser DR's nyhedschef Thomas Falbe.\n\nGrafikken med sammenligningen af folkepensionisten og den pensionerede politiker g\u00e5r helt tilbage til 20. april 2016, hvor DR publicerer den i en artikel p\u00e5 dr.dk. Og tallene i DR\u2019s grafik og i grafikken i facebookopslaget er s\u00e5dan set de sammen.\n\nMen p\u00e5 \u00e9t punkt er grafikken i artiklen helt anderledes fra den, der lige nu cirkulerer for Facebook. For i DR\u2019s artikel st\u00e5r, at den tidligere folketingspolitiker f\u00e5r udbetalt 214.815 kroner om \u00e5ret af staten \u2013 og alts\u00e5 ikke om m\u00e5neden, som i grafikken i facebookopslaget.\n\nAf den forkerte udgave f\u00e5r man alts\u00e5 det indtryk, at politikere f\u00e5r udbetalt langt mere i folketingpension, end det reelt er tilf\u00e6ldet.\n\nOg sl\u00e5r man op i de officielle satser for folketingspensioner, st\u00e5r det s\u00e6rligt klart, at det vidt delte facebookopslag indeholder en forkert grafik. P\u00e5 Folketingets hjemmeside kan man nemlig se, at egenpensionen for tidligere medlemmer af Folketinget igennem 11 \u00e5r er nu p\u00e5 18.857,80 kroner om m\u00e5neden - alts\u00e5 226.293,6 kroner \u00e5rligt. Bel\u00f8bet er dermed lidt h\u00f8jere, end da DR skrev artiklen i for\u00e5ret 2016.\n\nMen der er alts\u00e5 un\u00e6gtelig et stykke vej op til de 214.816 kroner om m\u00e5neden, som opslaget h\u00e6vder.\n\nDanmarks Radios nyhedschef, Thomas Falbe, forklarer, at DR lavede en fejl i den oprindelige grafik, men var hurtig til at rette den.\n\n\"Det viser sig, at vi har lavet en fejl i den f\u00f8rste artikel. Grafikken bliver rettet inden for en time den p\u00e5g\u00e6ldende dag, men den har alts\u00e5 floreret kortvarigt, indtil vi f\u00e5r det rettet,\" siger han til TjekDet.\n\nI knap en times tid i l\u00f8bet af den 20. april 2016 bliver DR's l\u00e6sere alts\u00e5 pr\u00e6senteret for helt forkert information. Det f\u00f8rste facebookopslag, vi har kunnet finde, der indeholder den forkerte information, bliver dog f\u00f8rst delt den 23. april 2016. Og p\u00e5 det tidspunkt havde DR's grafik v\u00e6ret rettet i tre dage.", "lang": "da"}