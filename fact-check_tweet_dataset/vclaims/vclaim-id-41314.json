{"title": "No, non possiamo accusare il governo di togliere alla scuola per dare ai pensionati", "subtitle": "", "author": "pagellapolitica.it", "date": null, "vclaim_id": "vclaim-id-41314", "url": "https://pagellapolitica.it/dichiarazioni/8331/no-non-possiamo-accusare-il-governo-di-togliere-alla-scuola-per-dare-ai-pensionati", "vclaim": "Ma davvero sono stati tolti 4 miliardi alla scuola? Quanto \u00e8 stato investito in quota 100? \u00c8 possibile affermare con certezza che quanto tolto da un settore finisce in un altro?\n\nSecondo quanto riportato da alcune fonti stampa (manca invece un comunicato ufficiale in proposito), fonti interne al Ministero hanno dichiarato che \u00abnon vi \u00e8 alcuna riduzione delle risorse\u00bb e che \u00abuna lettura superficiale del bilancio potrebbe dare l\u2019impressione che vi siano \u201ctagli\u201d all\u2019istruzione, in particolare al sostegno\u00bb, dal momento che la spesa per il personale Amministrativo Tecnico Ausiliario (ATA) (tra cui rientrano, tra gli altri, anche gli insegnanti di sostegno), \u00ab\u00e8 iscritta solo per il primo degli anni scolastici interessati dal bilancio triennale\u00bb.\n\nDunque, stando a quanto trapelato dal Miur, i fondi destinati alla scuola nel 2019 (circa 48 miliardi di euro) comprendono anche il personale ATA mentre per gli anni successivi e, quindi, il 2020 e il 2021, i contratti non sono ancora stati stipulati e, di conseguenza, i fondi a loro destinati non sono al momento compresi nei rispettivi budget. Di qui l\u2019impressione - che sarebbe quindi errata - di un \u201ctaglio\u201d alle risorse.\n\nIl 28 giugno 2019 si \u00e8 per\u00f2 espressa a riguardo la senatrice del M5s Maria Bianca Granato, smentendo i tagli ed esprimendo una posizione in linea con quella riportata dalle fonti anonime del Miur. La senatrice ha infatti sottolineato come \u00able spese messe a bilancio per il triennio sono solo quelle fisse, perch\u00e9 i posti in deroga [rimasti vacanti dopo le assegnazioni dell\u2019Ufficio scolastico regionale n.d.r.] sul sostegno vengono contabilizzati di anno in anno\u00bb.\n\nIl 2\u00b0 luglio Alessandro Fusacchia, deputato di +Europa e quindi membro dell\u2019opposizione, ha smentito a sua volta la possibilit\u00e0 che vi siano dei tagli pari a 4 miliardi nel settore dell\u2019istruzione, scrivendo sul proprio profilo Facebook che \u00abla notizia non \u00e8 fondata. Non da ultimo perch\u00e9 non siamo sotto manovra di bilancio, e poi perch\u00e9 di questo non si parla neppure come ipotesi nei corridoi del Miur e nemmeno di quelli del Mef\u00bb. Nel corso del post Facebook Fusacchia parla \u2013 in linea con quanto fatto dal Miur \u2013 di rinnovi annuali per parte del personale e, di conseguenza, di una \u201cnormale\u201d mancanza di fondi nella legge di Bilancio.\n\nMa veniamo a quota 100. Come abbiamo spiegato nel nostro progetto Traccia il Contratto, questa \u00e8 una delle misure \u201cbandiera\u201d che il governo Conte ha promesso al momento del suo insediamento e realizzato nel primo anno di attivit\u00e0. Con quota 100 \u00e8 stato introdotto, in via sperimentale dal 2019 al 2021, il diritto alla pensione anticipata una volta raggiunta un\u2019et\u00e0 anagrafica di almeno 62 anni e un\u2019anzianit\u00e0 contributiva minima di 38 anni.\n\nDunque, tra il 2019 e il 2021, primi tre anni in cui quota 100 sar\u00e0 attiva in via sperimentale, saranno destinati al Fondo relativo alla revisione del sistema pensionistico 20,8 miliardi di euro con una crescita di circa 4 miliardi tra il primo e il secondo anno.\n\nDunque, se \u00e8 vero che con la legge di Bilancio approvata a fine 2018 per il 2020 sono stati stanziati circa 4 miliardi in pi\u00f9 (8,3 miliardi in totale) rispetto a quelli previsti nel 2019 (3,9 miliardi di euro) per la realizzazione di quota 100, \u00e8 per\u00f2 scorretto ritenere che oggi si vogliano investire altri risparmi nella misura.\n\nAl contrario, a inizio luglio il governo ha varato infatti un decreto legge (detto \u201csalva-conti\u201d) per congelare i soldi non spesi (circa 1,5 miliardi di euro) per reddito di cittadinanza e di quota 100. Le adesioni alle due misure sono infatti state inferiori al previsto, da un lato, e dall\u2019altro c\u2019era la necessit\u00e0 di evitare la procedura di infrazione dell\u2019Unione europea.\n\nCon la legge di Bilancio 2019 il governo ha previsto, tra il 2019 e il 2021, una diminuzione pari a circa 4 miliardi dei fondi destinati alla scuola. Questa cifra potrebbe per\u00f2 negli anni subire delle modifiche dal momento che \u2013 stando a quanto ha dichiarato il Miur e hanno confermato alcuni parlamentari \u2013 i fondi destinati al personale ATA sono stanziati annualmente.\n\nD\u2019altra parte, il Fondo relativo alla revisione del sistema pensionistico necessario per la realizzazione di quota 100 ha previsto per il 2020 un incremento di 4 miliardi di euro rispetto a quanto stanziato per il 2019. Si passerebbe, infatti, dai 3,9 miliardi di euro previsti per quest\u2019anno agli 8,3 miliardi di euro per l\u2019anno prossimo. Sembra per\u00f2 al momento impossibile che siano necessari ulteriori finanziamenti - finanziati dalla riduzione, tutta da verificare alla luce della questione contratti ATA, di fondi per la scuola nel 2020 - poich\u00e9 parte di quelli gi\u00e0 previsti, vista la platea di beneficiari inferiore a quella stimata, sono stati congelati a luglio 2019 per accantonare risorse per evitare la procedura di infrazione.", "lang": "it"}