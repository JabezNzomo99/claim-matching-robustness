{"title": "Sono davvero 18 milioni gli italiani in gravi difficolt\u00e0 economiche?", "subtitle": "Intervenendo alla trasmissione  Che tempo che fa , il presidente del Senato Pietro Grasso ha dato alcune cifre sulla povert\u00e0. Le abbiamo verificate", "author": "www.agi.it", "date": null, "vclaim_id": "vclaim-id-3340", "url": "https://www.agi.it/fact-checking/grasso_povertacifre_fact_checking-3225906/news/2017-12-12/", "vclaim": "Ospite di Fabio Fazio lo scorso 10 dicembre, il presidente del Senato e leader della neonata coalizione di sinistra \u201cLiberi e Eguali\u201d Pietro Grasso ha dichiarato in due diverse occasioni (min. 11.43 e min. 17.48) che \u201cin Italia ci sono 18 milioni di persone a rischio povert\u00e0\u201d.\n\nNell\u2019ultimo rapporto Istat \u201cCondizioni di vita, reddito e carico fiscale delle famiglie\u201d, pubblicato proprio pochi giorni fa - il 6 dicembre - e riferito all\u2019anno scorso, si legge: \u201cNel 2016 si stima che il 30,0% delle persone residenti in Italia sia a rischio di povert\u00e0 o esclusione sociale, registrando un peggioramento rispetto all\u2019anno precedente quando tale quota era pari al 28,7%\u201d.\n\nIl totale dei residenti in Italia era, al primo gennaio 2017, di 60 milioni e 590 mila persone circa. Il 30% \u00e8 dunque di 18 milioni e 177 mila persone.\n\nSecondo il citato rapporto Istat, nel 2016 \u201caumentano sia l\u2019incidenza di individui a rischio di povert\u00e0 (20,6%, dal 19,9%) sia la quota di quanti vivono in famiglie gravemente deprivate (12,1% da 11,5%), cos\u00ec come quella delle persone che vivono in famiglie a bassa intensit\u00e0 lavorativa (12,8%, da 11,7%). Gli insiemi sono in parte sovrapposti.\n\nIn testa al rapporto del 6 dicembre si legge infatti: \u201cI risultati dell\u2019indagine mostrano una significativa e diffusa crescita del reddito disponibile e del potere d\u2019acquisto delle famiglie (riferito al 2015), associata a un aumento della disuguaglianza economica e del rischio di povert\u00e0 o esclusione sociale\u201d.\n\nAl di l\u00e0 della forma, per cui Grasso \u00e8 impreciso a parlare di 18 milioni di persone a rischio povert\u00e0 quando in realt\u00e0 queste sono meno di 12,5 milioni, la sostanza di quanto \u00e8 affermato dal presidente del Senato \u00e8 corretto.", "lang": "it"}