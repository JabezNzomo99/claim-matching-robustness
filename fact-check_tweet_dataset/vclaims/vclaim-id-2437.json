{"title": "Electric love", "subtitle": "", "author": "pagellapolitica.it", "date": null, "vclaim_id": "vclaim-id-2437", "url": "https://pagellapolitica.it/dichiarazioni/7897/electric-love", "vclaim": "Di Maio ha toccato diversi temi, tra cui quello della mobilit\u00e0. Ha citato l\u2019obiettivo di \u201cun milione di auto elettriche in cinque anni\u201d nel nostro Paese, confrontandolo con quanto avrebbero in programma di fare altri Stati intorno al mondo. Il numero viene da una ricerca presentata al Forum Ambrosetti e curato da Enel in collaborazione con la societ\u00e0 organizzatrice dell\u2019incontro di Cernobbio.\n\nNel report si prevede che, nello scenario medio della diffusione dei veicoli BEV e PHEV (ovvero rispettivamente auto elettriche a batteria e auto ibride , cio\u00e8 con batteria ricaricabile) ci saranno un milione di auto di quei tipi nel 2025. Dunque, un milione di elettriche entro 7-8 anni (e non cinque), e come scenario di crescita possibile e non come obiettivo, anche se \u00e8 possibile che quei numeri siano stati citati durante l\u2019evento di presentazione tenuto da Enel e The European House a Cernobbio.\n\nI Paesi Bassi non hanno abolito le auto a benzina e, al momento, non lo faranno entro il 2025.\n\nCirca un anno fa, il Paese ha solo fatto un primo passo in quella direzione, che non ha avuto conseguenze decisive. Una mozione presentata dal partito laburista (PvdA) che proponeva di bandire la vendita di auto a diesel e benzina a partire dal 2025 \u00e8 stata approvata dalla Camera bassa del Parlamento ad aprile 2016, ma non \u00e8 mai passata al Senato. Le elezioni del marzo 2017 hanno lasciato la questione in sospeso, complicata dal fatto che il Paese non ha ancora formato un governo dopo quella tornata elettorale.\n\nAd ogni modo, i Paesi Bassi hanno gi\u00e0 una percentuale di diffusione delle auto elettriche relativamente alta e, secondo gli osservatori, \u00e8 un ottimo candidato per diventare il primo Paese senza auto mosse da derivati del petrolio. L\u2019abolizione delle auto a benzina sembra infatti destinata a rimanere nell\u2019agenda: \u00e8 menzionata anche in una bozza di accordo post-elettorale (dello scorso aprile) tra sei partiti politici.\n\nAnche per l\u2019India - in cui l\u2019inquinamento atmosferico \u00e8 un problema gravissimo - le cose stanno in modo un po\u2019 diverso da come le ha dipinte Di Maio. Il governo ha fatto diversi annunci molto coraggiosi negli ultimi mesi, soprattutto ad opera del ministro dell\u2019Energia Piyush Goyal.\n\nL\u20198 agosto scorso, per esempio, Goyal ha ribadito la volont\u00e0 di permettere la vendita di sole auto elettriche a partire dal 2030, gi\u00e0 annunciata in altre occasioni; in un blog post sul sito del Ministero dell\u2019Energia, non datato, si parla dell\u2019\u201cambizione\u201d che nel 2030 tutte le auto vendute siano elettriche (il che non vuol dire, naturalmente, che lo siano quelle gi\u00e0 nelle strade).\n\nQuesti piani ambiziosi, peraltro, non sono nuovi: gi\u00e0 nel 2013, sotto Manmohan Singh, predecessore dell\u2019attuale primo ministro Narendra Modi, era stato presentato il piano denominato NEMMP 2020, in cui si puntava a 6-7 milioni di ibride ed elettriche entro il 2020. Nel 2015 \u00e8 stata la volta del piano di incentivi FAME India, che secondo il sito ufficiale ha sostenuto l\u2019acquisto di circa 160 mila veicoli elettrici nei suoi due anni di validit\u00e0 (fino a marzo 2017).\n\nLuigi Di Maio ha detto che la Germania progetta di avere un milione di veicoli elettrici in circolazione entro il 2020, e questo \u00e8 vero, anche se difficilmente l\u2019obiettivo verr\u00e0 raggiunto. Ha aggiunto anche che l\u2019Olanda vieter\u00e0 le auto a benzina entro il 2025 e l\u2019India far\u00e0 lo stesso entro il 2030: in questi casi sono stati fatti alcuni annunci e la politica ha mostrato un interesse per iniziative simili, ma allo stato attuale non si \u00e8 andati oltre le dichiarazioni (e una mozione votata dalla sola camera bassa olandese). L\u2019esponente del M5S d\u00e0 insomma per certe alcune cose che non lo sono, e per questo si guadagna un \u201cN\u00ec\u201d.", "lang": "it"}