{"title": "Le accuse di Grillo e come \u00e8 davvero finita l'inchiesta italiana sulle agenzie di rating", "subtitle": "Dal palco de \"Italia a 5 stelle\" il garante del Movimento 5 stelle ha detto che le tre agenzie indagate dal tribunale di Trani sono state condannate per aggiotaggio. Non \u00e8 proprio cos\u00ec che \u00e8 finita", "author": "www.agi.it", "date": "2018-10-23T07:37+0200", "vclaim_id": "vclaim-id-39547", "url": "https://www.agi.it/fact-checking/inchiesta_agenzie_rating_grillo-4519040/news/2018-10-23/", "vclaim": "La vicenda giudiziaria che ha visto coinvolte le agenzie di rating, accusate dalla procura di Trani di aver declassato il debito dell\u2019Italia allo scopo di destabilizzare il Paese, si \u00e8 conclusa da un anno e mezzo. A fine marzo 2017, infatti, il Tribunale di Trani ha assolto dalle accuse tutti gli imputati, sia le persone fisiche sia le societ\u00e0 stesse (in particolare Standard & Poor\u2019s).\n\nDunque non \u00e8 vero che le agenzie si trovino ancora sotto inchiesta, come potrebbe sembrare dalle parole di Grillo, e soprattutto non \u00e8 vero che siano mai state condannate, n\u00e9 per aggiotaggio n\u00e9 per altri reati, dal Tribunale di Trani.\n\nAnzi. La stessa procura, che pure aveva formulato le accuse, non ha poi presentato ricorso contro la decisione del Tribunale di primo grado e dunque il processo si \u00e8 concluso senza bisogno di andare in Corte di Appello.\n\nA febbraio 2014 ne aveva dato notizia per primo il Financial Times, secondo cui la Corte dei Conti stava preparandosi a chiedere 234 miliardi di euro di danni all\u2019agenzia di rating. L\u2019accusa, riferiva il quotidiano britannico, era che Standard & Poor\u2019s avesse \u201cagito illegalmente\u201d, in parte per \u201cnon aver considerato la ricca storia culturale dell\u2019Italia al momento del declassamento del Paese\u201d.\n\nLa Corte dei Conti italiana aveva replicato a stretto giro, spiegando in una nota che la propria azione era \u201csolo in fase istruttoria e potrebbe dunque concludersi anche con archiviazione, dopo che le agenzie avranno prodotto le proprie motivazioni e controdeduzioni\".\n\nBeppe Grillo dice due cose non corrette quando parla delle tre principali agenzie di rating, Standard & Poor\u2019s, Moody\u2019s e Fitch Ratings. In primo luogo non \u00e8 vero che siano \u201csotto inchiesta\u201d della procura di Trani. L\u2019inchiesta si \u00e8 conclusa da un anno e mezzo.\n\nIn secondo luogo non \u00e8 vero che siano state condannate, n\u00e9 dal Tribunale di Trani n\u00e9 da altri magistrati italiani. Sia l\u2019inchiesta della magistratura ordinaria si quella della magistratura contabile si sono infatti concluse senza nessuna condanna.", "lang": "it"}