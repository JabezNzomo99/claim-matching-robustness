{"title": "Czy Polacy w Anglii nie b\u0119d\u0105 mogli g\u0142osowa\u0107? To nieprawda. Zag\u0142osuj\u0105 korespondencyjnie", "subtitle": "W internecie pojawi\u0142y si\u0119 publikacje m\u00f3wi\u0105ce, \u017ce Polacy mieszkaj\u0105cy w Wielkiej Brytanii nie b\u0119d\u0105 mogli g\u0142osowa\u0107 w wyborach prezydenckich 28 czerwca. To nieprawda. G\u0142osowanie b\u0119dzie mo\u017cliwe, odb\u0119dzie si\u0119 ono korespondencyjnie, a dopuszczeni do niego b\u0119d\u0105 wszyscy obywatele polscy, kt\u00f3rzy zapisz\u0105 si\u0119 na listy w odpowiednim czasie.", "author": "sprawdzam.afp.com", "date": "2020-06-13T14:24:39+02:00", "vclaim_id": "vclaim-id-46348", "url": "https://sprawdzam.afp.com/czy-polacy-w-anglii-nie-beda-mogli-glosowac-nieprawda-zaglosuja-korespondencyjnie", "vclaim": "Czy Polacy w Anglii nie b\u0119d\u0105 mogli g\u0142osowa\u0107? To nieprawda. Zag\u0142osuj\u0105 korespondencyjnie\n\nW internecie pojawi\u0142y si\u0119 publikacje m\u00f3wi\u0105ce, \u017ce Polacy mieszkaj\u0105cy w Wielkiej Brytanii nie b\u0119d\u0105 mogli g\u0142osowa\u0107 w wyborach prezydenckich 28 czerwca. To nieprawda. G\u0142osowanie b\u0119dzie mo\u017cliwe, odb\u0119dzie si\u0119 ono korespondencyjnie, a dopuszczeni do niego b\u0119d\u0105 wszyscy obywatele polscy, kt\u00f3rzy zapisz\u0105 si\u0119 na listy w odpowiednim czasie.\n\n- Nie ma mo\u017cliwo\u015bci g\u0142osowania w UK!!! Duda tam przegra\u0142, wypada fatalnie w badaniach, no to nie zrobili tam komisji wyborczej i Polacy w UK nie b\u0119d\u0105 g\u0142osowali\u2026 Uczciwe wybory wed\u0142ug PiS - czytamy w po\u015bcie opublikowanym 12 czerwca na stronie Soku z Buraka.\n\nPost sugeruje, \u017ce komisji wyborczych w Zjednoczonym Kr\u00f3lestwie nie stworzono, poniewa\u017c w wyborach w 2015 r. Andrzej Duda osi\u0105gn\u0105\u0142 w\u015br\u00f3d tamtejszej Polonii s\u0142aby wynik.\n\nWed\u0142ug komunikatu opublikowanego 9 czerwca przez ambasad\u0119 RP w Londynie, kt\u00f3ry opiera si\u0119 na postanowieniu Marsza\u0142ka Sejmu z 3 czerwca 2020 r., \u201ewyborcy na terytorium Zjednoczonego Kr\u00f3lestwa Wielkiej Brytanii i Irlandii P\u00f3\u0142nocnej, z uwagi na sytuacj\u0119 epidemiczn\u0105 oraz warunki organizacyjne i prawne, b\u0119d\u0105 mogli zag\u0142osowa\u0107 wy\u0142\u0105cznie korespondencyjnie\u201d.\n\nOznacza to, \u017ce w przeciwie\u0144stwie do poprzednich wybor\u00f3w, g\u0142osowania w lokalach wyborczych tym razem nie b\u0119dzie.\n\nG\u0142osowanie korespondencyjne nie dotyczy tylko Zjednoczonego Kr\u00f3lestwa. Epidemia spowodowa\u0142a, \u017ce wprowadzono je tak\u017ce w wielu krajach europejskich, w tym we Francji, w Niemczech, w Hiszpanii i we W\u0142oszech, a tak\u017ce w Stanach Zjednoczonych i w Kanadzie. Pe\u0142n\u0105 list\u0119 pa\u0144stw mo\u017cna znale\u017a\u0107 w rozporz\u0105dzeniu Ministerstwa Spraw Zagranicznych.\n\nWyborcy, kt\u00f3rzy zapisali si\u0119 na g\u0142osowanie 10 maja, b\u0119d\u0105 uj\u0119ci w spisie wyborc\u00f3w na 28 czerwca, pod warunkiem powiadomienia o zamiarze g\u0142osowania odpowiedniego konsula do p\u00f3\u0142nocy 16 czerwca. Pozostali musz\u0105 zg\u0142osi\u0107 konsulowi zamiar g\u0142osowania korespondencyjnego do p\u00f3\u0142nocy 15 czerwca. Mog\u0105 to zrobi\u0107 poprzez elektroniczny system rejestracji wyborc\u00f3w, przez e-mail, pisemnie, ustnie lub faksem.\n\nPost z Soku z Buraka ukaza\u0142 si\u0119 na ponad dwudziestu stronach g\u0142\u00f3wnie popieraj\u0105cych opozycj\u0119. Zyska\u0142 \u0142\u0105cznie ponad 7,5 tysi\u0119cy reakcji i setki komentarzy. Cz\u0119\u015b\u0107 internaut\u00f3w dementowa\u0142a informacje o braku mo\u017cliwo\u015bci g\u0142osowania w UK. Inni pisali:\n\n - Mam du\u017ce w\u0105tpliwo\u015bci, \u017ce te wybory b\u0119d\u0105 uczciwe. W ka\u017cdej komisji powinien by\u0107 kto\u015b kto b\u0119dzie im patrzy\u0142 na r\u0119ce - twierdzi\u0142a jedna z u\u017cytkowniczek.\n\n - Moim zdaniem ludzie mieszkaj\u0105cy na sta\u0142e poza granicami kraju generalnie nie powinni mie\u0107 prawa g\u0142osu (bez wzgl\u0119du na kogo by g\u0142osowali) - komentowa\u0142a inna.\n\n - Wed\u0142ug Konstytucji ka\u017cdy obywatel Kraju ma prawo g\u0142osowa\u0107, bez wzgl\u0119du na adres zamieszkania. Problemem dla aktualnie rz\u0105dz\u0105cych jest to, \u017ce Polonia odbiera wszelkie wydarzenia w Kraju z pewnym dystansem i obiektywniej potrafi je oceni\u0107 - podkre\u015bli\u0142 inny uczestnik dyskusji.\n\nPrawd\u0105 jest, \u017ce w 2015 r. obecny prezydent uzyska\u0142 s\u0142aby wynik w Wielkiej Brytanii, zajmuj\u0105c trzecie miejsce. Wygra\u0142 tam muzyk Pawe\u0142 Kukiz, uzyskuj\u0105c 53,41 proc. g\u0142os\u00f3w. Walcz\u0105cy o reelekcj\u0119 Bronis\u0142aw Komorowski uzyska\u0142 tylko 14,23 proc., a Andrzej Duda 13,99 proc.\n\nCzy rzeczywi\u015bcie Duda wypada fatalnie w sonda\u017cach na Wyspach, jak twierdzi Sok z Buraka? Nie wiadomo. Nie dotarli\u015bmy do bada\u0144 na ten temat.\n\nNatomiast wed\u0142ug polskiego portalu w Wielkiej Brytanii Polish Express, o ile bardzo niewielka liczba wyborc\u00f3w zapisa\u0142a si\u0119 na pierwsz\u0105 dat\u0119 wybor\u00f3w 10 maja, o tyle w ci\u0105gu ostatnich dni da si\u0119 zauwa\u017cy\u0107 pot\u0119\u017cn\u0105 ich mobilizacj\u0119. Do weekendu ich liczba przekroczy\u0142a 50 tys., jednak\u017ce nie osi\u0105gn\u0119\u0142a jeszcze poziomu z 2015 r., kiedy to w pierwszej turze liczba zarejestrowanych wynios\u0142a 73 870 os\u00f3b.", "lang": "pl"}