{"title": "Davvero gli immigrati sono cos\u00ec cruciali per garantire le pensioni?", "subtitle": "Le dichiarazioni di Boeri degli ultimi giorni sull\u2019apporto degli immigrati al nostro sistema pensionistico sono state criticate dal ministro dell\u2019Interno Matteo Salvini. Proviamo a fare il punto della situazione", "author": "www.agi.it", "date": "2018-07-05T07:00+0200", "vclaim_id": "vclaim-id-4731", "url": "https://www.agi.it/fact-checking/immigrati_pensioni_boeri_salvini-4107822/news/2018-07-05/", "vclaim": "Il presidente dell\u2019Inps Tito Boeri, presentando il rapporto annuale dell\u2019istituto di previdenza il 4 luglio, ha dichiarato: \u201cPer mantenere il rapporto tra chi percepisce una pensione e chi lavora su livelli sostenibili, \u00e8 cruciale il numero di immigrati che lavoreranno nel nostro Paese\u201d.\n\nGi\u00e0 alcuni giorni fa, infatti, Boeri aveva preso posizione sul tema. Il 29 giugno, durante il Festival del Lavoro a Milano, aveva dichiarato: \u201cgli scenari pi\u00f9 preoccupanti per la spesa pensionistica prevedono una forte riduzione dei flussi migratori, che \u00e8 gi\u00e0 in atto\u201d.\n\nCome ha meglio specificato il 4 luglio, Boeri non si riferisce ai flussi di migranti che arrivano via mare dall\u2019Africa, che pure sono in calo da alcuni mesi. Tornando sull\u2019argomento, infatti, il presidente Inps ha detto che il problema centrale \u00e8 la diminuzione dell\u2019immigrazione regolare, dovuta a \u201cdecreti flussi del tutto irrealistici\u201d.\n\nLa scarsa attenzione alla gestione dell\u2019immigrazione regolare ha conseguenze anche su quella irregolare, ha detto Boeri. I decreti flussi \u201cirrealistici\u201d avrebbero la conseguenza di far riversare la domanda di lavoro immigrato \u201csull\u2019immigrazione irregolare di chi arriva in aereo o in macchina, non coi barconi ma coi visti turistici, e rimane in Italia a visto scaduto\u201d.\n\nMatteo Salvini ha duramente attaccato Boeri per le sue parole. Il ministro degli Interni, che gi\u00e0 il 29 giugno aveva gi\u00e0 criticato il presidente dell\u2019Inps via Twitter, il 4 luglio ha dichiarato: \u201cIl presidente dell'Inps continua a fare politica, ignorando la voglia di lavorare (e di fare figli) di tantissimi italiani. Dove vive, su Marte?\u201d.\n\nVediamo dunque quali sono i numeri, partendo dal rapporto tra lavoratori e pensionati. Oggi ci sono in Italia circa 16 milioni di pensionati a fronte di 23 milioni di occupati. Un rapporto di circa due a tre.\n\nNei prossimi anni, il calo demografico a cui stiamo assistendo proseguir\u00e0. Secondo lo scenario \u201cmediano\u201d elaborato dall\u2019Istat e ripreso dalla Ragioneria generale dello Stato, dai 60 milioni di residenti attuali, di cui circa 14 milioni over 65, l\u2019Italia scender\u00e0 nel 2060 a 55 milioni di residenti, di cui 18,5 milioni over 65. La fascia di popolazione di et\u00e0 compresa tra i 20 e i 54 anni passer\u00e0 dai 28 milioni circa attuali a poco pi\u00f9 di 20 milioni.\n\nQuindi non \u00e8 vero, come potrebbe suggerire il passaggio al metodo contributivo con le riforme degli ultimi decenni, che quello che versano oggi i lavoratori venga messo da parte per essergli restituito nella vecchiaia. Questa \u00e8 una finzione. La realt\u00e0 \u00e8 che un domani, quando saranno andati in pensione, i lavoratori attuali potranno percepire quello che le nuove generazioni di lavoratori saranno in grado di versare all\u2019Inps, eventualmente integrato con quello che potr\u00e0 dare la fiscalit\u00e0 generale.\n\nSe cala il numero di lavoratori e aumenta quello di pensioni da pagare, \u00e8 evidente che si pone il problema di trovare le risorse per mantenere il sistema in equilibrio. La variabile demografica, comunque, non \u00e8 l\u2019unica: anche il ciclo economico ha il suo peso nel tenere i conti pensionistici in ordine e il rapporto tra lavoratori e pensionati in equilibrio. Ma al momento le fasi di boom \u2013 economico e quindi occupazionale - non sembrano all\u2019orizzonte, e dunque ha senso riflettere su quanto ci dicono gli studi sulla popolazione.\n\nTornando alle previsioni demografiche, queste sono molto influenzate, come scrive ancora la Ragioneria dello Stato, dalla \u201ccontrazione del flusso netto di immigrati\u201d. Infatti \u201cnegli ultimi 20 anni, il flusso migratorio netto \u00e8 risultato in media di circa 230 mila unit\u00e0 annue (280 mila negli ultimi 15 anni)\u201d, mentre per il futuro si \u00e8 proiettata una stima di \u201cun valore medio annuo di 154 mila unit\u00e0\u201d.\n\nE questa contrazione del resto \u00e8 anche nei numeri Istat. Dopo una fase pluridecennale di crescita molto rapida, il numero di stranieri nel nostro paese si \u00e8 sostanzialmente fermato. Nel 1991 gli stranieri residenti erano 356 mila, nel 2001 erano 1,3 milioni, nel 2011 4 milioni e nel 2014 5 milioni. Al primo gennaio 2018 risultano residenti ancora poco pi\u00f9 di 5 milioni di cittadini stranieri.\n\nI risultati erano che, a fronte di un simile azzeramento, \u201cnei prossimi 22 anni avremmo 73 miliardi in meno di entrate contributive e 35 miliardi in meno di prestazioni sociali destinate a immigrati, con un saldo netto negativo di 38 miliardi per le casse dell\u2019Inps. Insomma una manovrina in pi\u00f9 da fare ogni anno per tenere i conti sotto controllo\u201d.\n\nL\u2019opinione di Boeri, come specificato da lui stesso, non \u00e8 di far proseguire gli sbarchi di immigrati ma di gestire i flussi di regolari, cosa che negli ultimi anni non \u00e8 stata fatta n\u00e9 dal centrodestra n\u00e9 dal centrosinistra, che hanno anzi azzerato le quote di ingresso per lavoratori non stagionali.", "lang": "it"}