{"title": "Ile jest stacji \u0142adowania samochod\u00f3w elektrycznych w Polsce i Holandii?", "subtitle": "Sprawdzamy wypowied\u017a Urszuli Zieli\u0144skiej. Ile jest stacji \u0142adowania samochod\u00f3w elektrycznych w Polsce i Holandii? Zapoznaj si\u0119 z analiz\u0105.", "author": "demagog.org.pl", "date": null, "vclaim_id": "vclaim-id-62155", "url": "https://demagog.org.pl/wypowiedzi/ile-jest-stacji-ladowania-samochodow-elektrycznych-w-polsce-i-holandii/", "vclaim": "Ile jest stacji \u0142adowania samochod\u00f3w elektrycznych w Polsce i Holandii?\n\nWypowied\u017a Urszuli Zieli\u0144skiej oceniamy jako prawd\u0119, poniewa\u017c w Polsce na ka\u017cde 100 tys. mieszka\u0144c\u00f3w miast przypada 5 stacji \u0142adowania pojazd\u00f3w elektrycznych. W ca\u0142ym kraju dzia\u0142a 1 194 takich stacji. Przytoczone przez pos\u0142ank\u0119 dane na temat Holandii r\u00f3wnie\u017c s\u0105 prawdziwe \u2013 w kraju tym funkcjonuje ponad 100 punkt\u00f3w \u0142adowania (a konkretnie 256) na ka\u017cde 100 tys. mieszka\u0144c\u00f3w miast, co przek\u0142ada si\u0119 na 40 957 dzia\u0142aj\u0105cych stacji \u0142adowania. Prawd\u0105 jest tak\u017ce to, \u017ce wed\u0142ug rz\u0105dowego planu rozwoju elektromobilno\u015bci w roku 2020 powinno funkcjonowa\u0107 w Polsce ju\u017c oko\u0142o 6,5 tys. takich stacji, co nie zosta\u0142o zrealizowane.\n\nW trakcie pi\u0119tnastego posiedzenia Sejmu IX Kadencji, kt\u00f3re odby\u0142o si\u0119 22 lipca, przedstawione zosta\u0142o sprawozdanie Komisji o poselskim projekcie ustawy o zmianie ustawy o biokomponentach i biopaliwach ciek\u0142ych. W dyskusji wzi\u0119\u0142a udzia\u0142 r\u00f3wnie\u017c pos\u0142anka z ramienia Partii Zieloni, Urszula Zieli\u0144ska. Odnios\u0142a si\u0119 ona do rynku samochod\u00f3w elektrycznych w Polsce, a konkretnie tego, ile takich pojazd\u00f3w porusza si\u0119 po polskich ulicach oraz jaki dost\u0119p maj\u0105 kierowcy do stacji \u0142adowania. Podkre\u015bli\u0142a, \u017ce zaplanowane by\u0142o zbudowanie w Polsce 6,5 tys. stacji, a powsta\u0142o ich dotychczas 1 200, co jest liczb\u0105 niezmiernie ma\u0142\u0105 (w przeliczeniu na liczb\u0119 mieszka\u0144c\u00f3w), w por\u00f3wnaniu chocia\u017cby do sytuacji w Holandii.\n\nOd roku 2016 realizowany jest w Polsce \u201ePlan Rozwoju Elektromobilno\u015bci w Polsce\u201d pod nazw\u0105 \u201eEnergia do Przysz\u0142o\u015bci\u201d. Informacje na jego temat s\u0105 publikowane przez Ministerstwo Aktyw\u00f3w Pa\u0144stwowych, a sam program zosta\u0142 rozplanowany na lata 2016-2015. Za realizacj\u0119 projektu odpowiedzialne jest Ministerstwo Energii, a na jego oficjalnej stronie internetowej mo\u017cemy zapozna\u0107 si\u0119 z og\u00f3lnymi za\u0142o\u017ceniami i celami Planu.\n\nMinisterstwo Energii informuje, \u017ce wedle ich prognoz do roku 2020 powinno powsta\u0107 w Polsce 6 tys. punkt\u00f3w \u0142adowania o normalnej mocy, a tak\u017ce 400 punkt\u00f3w szybkiego \u0142adowania o du\u017cej mocy. Oznacza to, \u017ce podana przez Urszul\u0119 Zieli\u0144sk\u0105 liczba 6 400 punkt\u00f3w \u0142adowania jest zbli\u017cona do za\u0142o\u017ce\u0144 programu.\n\nRynek pojazd\u00f3w elektrycznych w Polsce jest regularnie monitorowany przez agencje bran\u017cowe, takie jak Polskie Stowarzyszenie Paliw Alternatywnych (PSPA), kt\u00f3re zajmuje si\u0119 kreowaniem rynku elektromobilno\u015bci i paliw alternatywnych w Polsce. Na swojej stronie Stowarzyszenie publikuje regularnie raporty na temat rozwoju i rozpowszechniania si\u0119 pojazd\u00f3w elektrycznych oraz budowy nowych stacji, na kt\u00f3rych mo\u017cna je za\u0142adowa\u0107.\n\nNajnowsze dane zosta\u0142y opublikowane 21 lipca 2020 roku, czyli nied\u0142ugo przed posiedzeniem Sejmu, z kt\u00f3rego pochodzi analizowana wypowied\u017a. Dane te przedstawiaj\u0105 rozw\u00f3j polskiego rynku samochod\u00f3w elektrycznych i jego stan do ko\u0144ca czerwca 2020 roku, opisuj\u0105c przy tym nowe zarejestrowane pojazdy oraz zbudowane stacje \u0142adowania.\n\nZ raportu \u201eLicznik elektromobilno\u015bci\u201d zaprezentowanego przez PSPA dowiadujemy si\u0119, \u017ce dotychczas w Polsce zarejestrowanych zosta\u0142o \u0142\u0105cznie 12 271 samochod\u00f3w osobowych z nap\u0119dem elektrycznym. W tym p\u00f3\u0142roczu przyby\u0142o ich 3 275, co jest wzrostem o 65 proc. w por\u00f3wnaniu z analogicznym okresem w roku 2019. Warto zaznaczy\u0107, \u017ce po\u015br\u00f3d wspomnianych 12 tys. samochod\u00f3w na polskich drogach 56 proc. (czyli 6 837 sztuk) stanowi\u0105 pojazdy BEV (battery electric vehicles), czyli auta w pe\u0142ni elektryczne. Pozosta\u0142e 5 434 samochody to tzw. hybrydy typu plug-in (PHEV).\n\nJak mo\u017cemy zauwa\u017cy\u0107, liczba pojazd\u00f3w elektrycznych na polskich drogach wzrasta. Poci\u0105ga to za sob\u0105 tak\u017ce wzrost i rozw\u00f3j infrastruktury \u0142adowania. Wed\u0142ug raportu PSPA pod koniec pierwszego p\u00f3\u0142rocza 2020 roku w Polsce funkcjonowa\u0142y 1 194 og\u00f3lnodost\u0119pne stacji do\u0142adowania pojazd\u00f3w elektrycznych, w kt\u00f3rych \u0142\u0105cznie znajdowa\u0142o si\u0119 2 258 punkt\u00f3w \u0142adowania. Rozr\u00f3\u017cniamy w\u015br\u00f3d nich szybkie stacje \u0142adowania pr\u0105dem sta\u0142ym (DC), kt\u00f3re stanowi\u0105 33 proc. ca\u0142o\u015bci, a tak\u017ce wolne \u0142adowarki pr\u0105du przemiennego (AC) o mocy mniejszej lub r\u00f3wnej 22 kW, sk\u0142adaj\u0105ce si\u0119 na pozosta\u0142e 67 proc.\n\nUrszula Zieli\u0144ska wspomnia\u0142a te\u017c, \u017ce obecna liczba stacji przek\u0142ada si\u0119 ostatecznie na 5 stacji na 100 tys. mieszka\u0144c\u00f3w miast. Wed\u0142ug najnowszego wydania \u201eMa\u0142ego Rocznika Statystycznego\u201d publikowanego przez G\u0142\u00f3wny Urz\u0105d Statystyczny (jego wersja na rok 2020 opublikowana zosta\u0142a 16 lipca) obecna populacja Polski (wedle stanu na koniec roku 2019) wynosi 38 383 tysi\u0119cy os\u00f3b, z czego 60 proc. ludzi zamieszkuje miasta. Oznacza to, \u017ce mieszka\u0144c\u00f3w miast jest w Polsce 23 033 000.\n\nNa ka\u017cde 100 tys. mieszka\u0144c\u00f3w miast przypada zatem oko\u0142o 5,2 stacji \u0142adowania pojazdu elektrycznego, co mo\u017cna zaokr\u0105gli\u0107 do liczby 5. Warto\u015b\u0107 ta zgadza si\u0119 statystykami podanymi przez pos\u0142ank\u0119.\n\nStatystyki opisuj\u0105ce rozw\u00f3j elektromobilno\u015bci w Holandii mo\u017cemy znale\u017a\u0107 na stronie statista.com. Na poni\u017cszym wykresie widzimy, jak na przestrzeni lat wzrasta\u0142a liczba stacji \u0142adowania dost\u0119pnych w tym pa\u0144stwie.\n\nW roku 2019 stacji dost\u0119pnych ca\u0142odobowo wraz z punktami dost\u0119pnymi z ograniczeniami by\u0142o w tym pa\u0144stwie 40 957. Wed\u0142ug Urszuli Zieli\u0144skiej powinno to oznacza\u0107, \u017ce na ka\u017cde 100 tys. Holendr\u00f3w przypada ponad 100 stacji.\n\nIstniej\u0105 tak\u017ce nowsze dane opublikowane 13 sierpnia 2020 roku, zgodnie z kt\u00f3rymi w Holandii istnieje ju\u017c ok. 60 tys. stacji \u0142adowania. Wypowied\u017a pos\u0142anki pad\u0142a w lipcu 2020 roku, co oznacza, \u017ce nie mia\u0142a ona dost\u0119pu do tych informacji, dlatego nie bierzemy ich pod uwag\u0119 w analizie.\n\nWed\u0142ug dost\u0119pnych statystyk populacja Holandii wynosi obecnie 17 418 808 os\u00f3b, a wsp\u00f3\u0142czynnik urbanizacji jest r\u00f3wny 91,88 proc. Przek\u0142ada si\u0119 to na 16 004 400 mieszka\u0144c\u00f3w miast. Dysponuj\u0105c tymi danymi demograficznymi, mo\u017cemy sprawdzi\u0107, ile stacji przypada na 100 tys. mieszka\u0144c\u00f3w miast \u2013 analogicznie jak przy analizie polskiego rynku. Na 100 tys. mieszka\u0144c\u00f3w holenderskich miast przypada 255,9, czyli w zaokr\u0105gleniu 256 punkt\u00f3w \u0142adowania \u2013 wi\u0119cej ni\u017c wspomniane przez Urszul\u0119 Zieli\u0144sk\u0105 100 punkt\u00f3w. Pos\u0142anka zaznaczy\u0142a jednak, \u017ce tych stacji jest \u201eponad 100\u201d, wi\u0119c t\u0119 cz\u0119\u015b\u0107 jej wypowiedzi nale\u017cy uzna\u0107 za prawdziw\u0105.\n\nWed\u0142ug rz\u0105dowego planu elektromobilno\u015bci w Polsce powinno funkcjonowa\u0107 oko\u0142o 6,5 tys. punkt\u00f3w \u0142adowania pojazd\u00f3w elektrycznych. Takich stacji powsta\u0142o dotychczas 1 194, co przek\u0142ada si\u0119 na 5 stacji przypadaj\u0105cych na ka\u017cde 100 tys. mieszka\u0144c\u00f3w miast. W Holandii takich stacji \u0142adowania na koniec 2019 roku by\u0142o 40 957, co przek\u0142ada si\u0119 na ponad 100 punkt\u00f3w na ka\u017cde sto tysi\u0119cy mieszka\u0144c\u00f3w miast, a dok\u0142adnie na 256 punkt\u00f3w. Wypowied\u017a Urszuli Zieli\u0144skiej nale\u017cy wi\u0119c uzna\u0107 za prawdziw\u0105.", "lang": "pl"}