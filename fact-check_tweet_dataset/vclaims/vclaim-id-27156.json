{"title": "In 30 anni l'Africa sar\u00e0 ancora pi\u00f9 povera?", "subtitle": "", "author": "pagellapolitica.it", "date": null, "vclaim_id": "vclaim-id-27156", "url": "https://pagellapolitica.it/dichiarazioni/8179/in-30-anni-lafrica-sara-ancora-piu-povera", "vclaim": "Il 10 febbraio Alessandro Di Battista, ospite a su Rai 3, ha di nuovo criticato la Francia e le sue influenze sull\u2019economia di alcuni Stati africani. Secondo l\u2019ex deputato del Movimento 5 stelle, \u00abda qui a 30 anni avremo un\u2019Africa sempre pi\u00f9 povera, con esodi e maggiori flussi migratori\u00bb (min: -17:48).\n\nDi questi, oltre 422 milioni si trovano in Africa, ossia il 33,6 per cento della popolazione totale del continente (circa 1 miliardo e 260 milioni di persone). In sostanza, oltre un africano su tre vive in condizioni di povert\u00e0 estrema, e due abitanti su tre della Terra in condizioni di estrema povert\u00e0 sono africani. Come mostra il World Poverty Clock delle Nazioni Unite, ogni minuto nel continente africano 5 persone entrano a far parte di questo gruppo.\n\nTra il 2015 e l\u2019anno scorso, 11 Paesi (Burkina Faso, Costa d\u2019Avorio, Etiopia, Ghana, Guinea, Guinea-Bissau, Kenya, Mali, Ruanda, Senegal e Tanzania) hanno avuto in media aumenti del Pil superiori al 5,4 per cento. In questi Stati vive circa il 20 per cento della popolazione continentale.\n\nNello stesso periodo, tra il 2015 e il 2018, altri 7 Paesi (Burundi, Isole Comore, Repubblica del Congo, Swaziland, Gabon, Lesotho e Zimbabwe) \u2013 meno del 5 per cento dell\u2019attivit\u00e0 economica dell\u2019Africa \u2013 hanno registrato aumenti del Pil intorno all\u20191,3 per cento, tra i pi\u00f9 bassi del continente, dopo aver raggiunto una media di +2,6 per cento tra il 1995 e il 2008.\n\nOltre a questi due gruppi, c\u2019\u00e8 un insieme eterogeneo di Stati (circa il 60 per cento dell\u2019attivit\u00e0 economica del continente) che hanno rallentato la crescita registrata nel decennio scorso, e che si trovano ora in una situazione di stallo. Tra questi Paesi, ci sono anche la Nigeria, il Sudafrica e l\u2019Angola: tutte nazioni che da tassi di crescita del 5 per cento negli anni Novanta sono passati alla attuale media di +1,2 per cento tra il 2015 e il 2018.\n\nUn altro aspetto importante riguarda infatti le dimensioni non monetarie della povert\u00e0. Rispetto al 1995, in Africa l\u2019alfabetizzazione \u00e8 cresciuta del 4 per cento e le differenze di genere si sono ridotte. L\u2019aspettativa di vita \u00e8 cresciuta di sei anni e la malnutrizione \u00e8 calata di circa 6 punti percentuali, colpendo oggi circa 4 bambini su 10 sotto i cinque anni. Nonostante questo, secondo i dati della Banca mondiale, sette dei dieci Paesi al mondo con i tassi di disuguaglianza pi\u00f9 elevata sono africani (Sudafrica, Namibia, Botswana, Zambia, Repubblica Centrafricana, Lesotho, e Swaziland).\n\nPoi c\u2019\u00e8 la questione della crescente natalit\u00e0. Come mostra il report Poverty in a Rising Africa, \u00e8 vero che rispetto al passato, in rapporto alla popolazione, sempre pi\u00f9 africani riescono a vivere con pi\u00f9 di 1,70 euro al giorno. Ma mentre la povert\u00e0 \u00e8 diminuita, i poveri sono aumentati. L\u2019apparente paradosso \u00e8 dovuto al fatto che il numero di africani \u00e8 ogni anno in aumento.\n\n\u00abLa concentrazione della crescita demografica nei Paesi africani pi\u00f9 poveri render\u00e0 pi\u00f9 difficile eradicare la disuguaglianza e la povert\u00e0 dal continente, combattere la malnutrizione e la fame, ed espandere l\u2019accesso all\u2019educazione e ai sistemi sanitari\u00bb, ha spiegato nel 2015 John Wilmoth, direttore della Divisione sulla popolazione nel Dipartimento degli Affari economici e sociali dell\u2019Onu.\n\nIl rapporto tra povert\u00e0 e migrazioni, a cui fa riferimento Di Battista, non \u00e8 cos\u00ec scontato come sembra. Secondo un luogo comune, a fuggire dagli Stati africani sarebbero i cittadini con meno risorse economiche. La decisione di scappare dai loro Paesi di origine sarebbe dettata solo dalla volont\u00e0 di cercare condizioni di ricchezza e di vita pi\u00f9 favorevoli.\n\nL\u2019economista Michael Clemens, del Center for Global Development, ha etichettato questo fenomeno con il termine \u201cgobba migratoria\u201d: a migrare dai Paesi emergenti dell\u2019Africa sono soprattutto le classi medie dei Paesi emergenti. Ma questa tendenza non \u00e8 \u201cinfinita\u201d: quando si raggiunge un certo livello di Pil pro capite (la cosiddetta \u201cgobba\u201d), stimata tra gli 8 mila e i 10 mila dollari, il tasso di emigrazione delle classi medie torna a calare.\n\nDi conseguenza, non \u00e8 scontato che, con l\u2019aumentare della popolazione africana nei prossimi anni, siano i pi\u00f9 poveri a decidere di cercare fortuna in Europa. Come evidenziato anche da un recente studio dell\u2019Organizzazione delle Nazioni Unite per l\u2019alimentazione e l\u2019agricoltura (Fao) e da altre ricerche nel settore, le migrazioni internazionali dall\u2019Africa coinvolgono famiglie con i membri pi\u00f9 ricchi e istruiti, che vivono in particolare nelle aree urbane. I \u201cpi\u00f9 poveri\u201d invece, che stanno principalmente nelle aree rurali, decidono di non spostarsi, o cercano fortuna nei Paesi limitrofi.\n\nCome spiega uno studio del 2017 di Marie-Laurence Flahaux, ricercatrice dell\u2019International Migration Institute Network, gli abitanti dell\u2019Africa migrano meno rispetto al tasso di migrazione media di tutta la popolazione mondiale. Nonostante l\u2019aumento demografico registrato dal 1990 in poi, la percentuale di migranti africani sul totale della popolazione \u00e8 rimasto stabile, se non in leggero calo: dal 1990 al 2015, poco meno di 3 africani su 100 hanno scelto di vivere in un Paese diverso da quello di origine e del loro continente (rispetto alla media mondiale di 3,3). E di questi solo un quarto (quindi meno di 1 su 100) \u00e8 registrato in Europa.\n\nSecondo le previsioni del 2018 fatte da un gruppo di ricerca della Commissione europea, entro il 2050 tra i 2,8 milioni e i 3,5 milioni di abitanti africani decideranno di lasciare il proprio Stato, in linea con la crescita demografica citata. Ma come abbiamo visto anche prima, \u00e8 la stessa Ue a sottolineare che a partire saranno quelli in condizioni economiche e di istruzione pi\u00f9 favorevoli, rispetto a quelli in condizioni di povert\u00e0 estrema.\n\nLe migrazioni future saranno una conseguenza anche di altri fattori, non solo economici, e non necessariamente implicheranno migrazioni verso altre nazioni. Come spiega il rapporto della Banca mondiale del 2018 , entro il 2050 oltre 140 milioni di persone saranno costrette ad abbandonare le proprie case a causa dei cambiamenti climatici, rimanendo per\u00f2 sempre all\u2019interno del proprio Paese di origine, e non all\u2019estero.\n\nSecondo Alessandro Di Battista, entro il 2050 l\u2019Africa sar\u00e0 un continente pi\u00f9 povero e pi\u00f9 persone decideranno di abbandonare i loro Paesi per raggiungere l\u2019Europa. L\u2019ex deputato del Movimento 5 stelle ha ragione, con due precisazioni.\n\nIn primo luogo, non \u00e8 detto che l\u2019Africa sar\u00e0 in assoluto pi\u00f9 povera entro il 2050. Nel 2030, si stima che in Africa ci saranno 380 milioni di persone in condizioni di povert\u00e0 estrema \u2013 contro i 422 milioni attuali. Nel 2050, per\u00f2, la popolazione africana potrebbe essere aumentata fino al raddoppio: di conseguenza, tra trent\u2019anni i poveri in Africa potrebbero essere di pi\u00f9 in termini assoluti rispetto a oggi, ma meno in rapporto al totale della popolazione.\n\nIl collegamento tra povert\u00e0 e migrazione \u00e8 poi meno scontato di come affermato da Di Battista. Un ipotetico aumento della povert\u00e0 non causer\u00e0 automaticamente un \u00abesodo\u00bb di migranti verso l\u2019Europa. A scappare dall\u2019Africa, infatti, non sono necessariamente i pi\u00f9 poveri; anzi, \u00e8 soprattutto chi ha una sufficiente disponibilit\u00e0 economica che decide di cercare fortuna all\u2019estero. Si stima comunque che il numero dei migranti sar\u00e0 maggiore rispetto a quello attuale, in linea con la crescita demografica dell\u2019intero continente. In conclusione, Di Battista merita un C\u2019eri quasi.", "lang": "it"}