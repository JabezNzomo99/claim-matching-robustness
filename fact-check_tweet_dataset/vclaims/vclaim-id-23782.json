{"title": "Davvero il Pd aveva proposto di abbassare gli stipendi dei parlamentari?", "subtitle": "", "author": "pagellapolitica.it", "date": null, "vclaim_id": "vclaim-id-23782", "url": "https://pagellapolitica.it/dichiarazioni/8269/davvero-il-pd-aveva-proposto-di-abbassare-gli-stipendi-dei-parlamentari", "vclaim": "Nicola Zingaretti ha dichiarato che gi\u00e0 il Partito democratico aveva proposto una riduzione degli stipendi dei parlamentari, cos\u00ec da raggiungere lo stesso livello di quelli europei \u00abche sono inferiori\u00bb.\n\nIl segretario del Pd fa un\u2019affermazione fuorviante. \u00c8 vero che la pdl Zanda, equiparando il trattamento economico dei parlamentari italiani a quello dei parlamentari europei, avrebbe ridotto lo stipendio mensile dei parlamentari in senso stretto. Ma oltre agli stipendi ci sono parecchie altre voci che compongono il trattamento economico di deputati e senatori. Se le si considera tutte, le cose cambiano.\n\nInfatti, con la proposta Zanda lo stipendio mensile lordo sarebbe calato da quasi 10.500 euro lordi al mese a meno di 8.800, ma con le indennit\u00e0 - prendendo il caso teorico di deputati sempre presenti, di un mese molto fitto di sedute e di rendicontazioni delle proprie spese fino all\u2019ultimo centesimo disponibile - il trattamento complessivo avrebbe potuto essere anche essere pi\u00f9 alto (fino a circa 500 euro in pi\u00f9).", "lang": "it"}