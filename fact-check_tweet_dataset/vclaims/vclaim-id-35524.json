{"title": "Nei, innvandrere f\u00e5r ikke 231 000 kroner mer i uf\u00f8retrygd i statsbudsjettet", "subtitle": "Mannen bak Facebook-innlegget vedg\u00e5r selv at det ikke gjelder for innvandrere generelt, men peker p\u00e5 \u00f8kning i satsen hos en liten gruppe uf\u00f8re.", "author": "www.faktisk.no", "date": null, "vclaim_id": "vclaim-id-35524", "url": "https://www.faktisk.no/faktasjekker/X5G/nei-innvandrere-far-ikke-231-000-kroner-mer-i-uforetrygd-i-statsbudsjettet", "vclaim": "I et Facebook-innlegg publisert 9. oktober p\u00e5st\u00e5r privatpersonen Trond Ulleberg at uf\u00f8retrygden til innvandrere \u00f8ker med 231 000 kroner i forslag til statsbudsjett som ble lagt frem 7. oktober.\n\nI skrivende stund er det delt 300 ganger, og har generert 355 kommentarer og 480 reaksjoner. Kommentarfeltet er blandet, noen stiller sp\u00f8rsm\u00e5l ved p\u00e5standene i innlegget, mens andre raser over urettferdigheten. N\u00e5r folk sp\u00f8r om kilde, svarer Ulleberg at tallet er hentet fra statsbudsjettet. Han skriver ogs\u00e5:\n\n\u2013 Dette gjelder en liten gruppe mennesker som har bodd under fem \u00e5r i Norge og som tjener over 450 000 kroner. Deres uf\u00f8retrygd \u00f8ker fra 68 000 til 298 100 kroner.\n\n\u2013 Men Facebook-innlegget ditt gir inntrykk av at dette gjelder alle innvandrere?\n\n\u2013 Det gjelder ikke innvandrere generelt, men det er meningen at man skal f\u00e5 inntrykk av det. Jeg har brukt en metodikk som fremhever maksimalt det man mener at gagner det politiske synspunktet man har. Dette er akkurat like d\u00e5rlig som en del journalistikk.\n\n\u2013 Jeg skal v\u00e6re helt \u00e6rlig og helt redelig p\u00e5 at dette er ikke-redelig, sier Ulleberg.\n\nUlleberg har i tillegg til \u00e5 skrive mange innlegg p\u00e5 sin egen Facebook-profil, skrevet 12 meningsinnlegg p\u00e5 Resett.\n\nFaktisk.no har funnet igjen nesten identiske tall i en NRK-artikkel publisert i 2010. Der ble et forslag fra uf\u00f8repensjonsutvalget, nedsatt av Bondevik II-regjeringen i 2005, omtalt.\n\nNRK skriver at den gjeldende ordningen, alts\u00e5 i 2010, medf\u00f8rer dr\u00f8yt 68 000 kroner i trygd for en 57-\u00e5ring som kom til Norge for fem \u00e5r siden, dersom han blir uf\u00f8r. Med ny foresl\u00e5tt ordning vil utbetalingen \u00f8ke til 299 538 kroner.\n\nUf\u00f8repensjonsutvalget skrev blant annet at ikke lengden p\u00e5 medlemskap i folketrygden vil f\u00e5 betydning for utf\u00f8retrygden, s\u00e5 lenge botidskravet er oppfylt.\n\nBasert p\u00e5 utredningen fra uf\u00f8repensjonsutvalget la regjeringen ved Arbeidsdepartementet frem et lovforslag i 2011.\n\nBlant annet gikk man fra \u00e5 kalle ordningen uf\u00f8repensjon til \u00e5 kalle det uf\u00f8retrygd. Beregningsmetoden ble ogs\u00e5 endret. Der uf\u00f8repensjon bygget p\u00e5 inntekten i hele yrkeskarrieren, ble uf\u00f8retrygd beregnet ut fra inntekten i de tre beste av de fem siste \u00e5rene f\u00f8r uf\u00f8rhet. I lovforslaget st\u00e5r det:\n\nVidere foresl\u00e5r departementet at \u00abfull uf\u00f8retrygd ytes til den som har minst 40 \u00e5rs trygdetid. Dersom trygdetiden er kortere, reduseres uf\u00f8retrygden tilsvarende\u00bb.\n\nDette ble vedtatt og er fortsatt gjeldende lov. Dette st\u00e5r ogs\u00e5 i forslag til statsbudsjett:\n\nUlleberg verken bekrefter eller avkrefter at tallene kommer fra NRKs sak.\n\nVi i Faktisk.no har tidligere faktasjekket om flyktninger har rett p\u00e5 ytelser i folketrygden, uavhengig av botid i Norge:\n\nEn flyktning er en person som har f\u00e5tt opphold i Norge, i motsetning til for eksempel en asyls\u00f8ker, som avventer svar p\u00e5 s\u00f8knaden sin, noe vi har p\u00e5pekt i denne faktasjekken:\n\nEn innvandrer er en person f\u00f8dt i utlandet som har innvandret til Norge. Det \u00e5 v\u00e6re innvandrer gir i seg selv ikke krav p\u00e5 noen spesielle rettigheter i Norge. Man kan innvandre til et annet land av ulike grunner, som familie, flukt, utdanning og arbeid.\n\nEn person kalles if\u00f8lge UDI asyls\u00f8ker \u00abn\u00e5r han eller hun har s\u00f8kt om beskyttelse (asyl) i Norge, og ikke har f\u00e5tt s\u00f8knaden sin endelig avgjort\u00bb. N\u00e5r s\u00f8knaden er ferdig behandlet, kalles man ikke lenger asyls\u00f8ker.\n\nDe som f\u00e5r positivt svar p\u00e5 s\u00f8knaden f\u00e5r innvilget opphold enten som flyktning eller p\u00e5 humanit\u00e6rt grunnlag. Personer som f\u00e5r endelig avslag p\u00e5 s\u00f8knaden, m\u00e5 reise ut av Norge.\n\nHvem som har rett p\u00e5 folketrygd reguleres av folketrygdloven. Alle som er bosatt i Norge p\u00e5 lovlig vis er medlem i folketrygden.\n\nFor \u00e5 ha rett til uf\u00f8retrygd m\u00e5 ha v\u00e6rt medlem i folketrygden de siste tre \u00e5rene frem til man blir uf\u00f8r. Dette vilk\u00e5ret, alts\u00e5 tre \u00e5rs botid, gjelder ikke for en flyktning som er medlem i trygden, noe som skjer n\u00e5r personen f\u00e5r oppholdstillatelse i Norge.\n\nI tillegg til trygdetid frem til uf\u00f8rhet, vil man f\u00e5 medregnet s\u00e5kalt fremtidig trygdetid. Fremtidig trygdetid utgj\u00f8r som hovedregel tiden fra uf\u00f8retidspunktet til og med det \u00e5ret vedkommende fyller 66 \u00e5r.\n\nN\u00e5r trygdetiden er kortere enn 40 \u00e5r, avkortes uf\u00f8retrygden tilsvarende. En flyktning har rett til full minsteytelse uavhengig av botid. Denne ligger p\u00e5 2,28 eller 2,48 ganger grunnbel\u00f8pet, avhengig av om lever sammen med ektefelle/samboer eller enslig. I dag er grunnbel\u00f8pet p\u00e5 99 858 kroner i \u00e5ret. Det gir en minstesats p\u00e5 232 669 eller 247 648 kroner.\n\nNav opplyser til Faktisk.no at personer med redusert uf\u00f8retrygd som f\u00f8lge av kort botid vil blant annet kunne ha rett til \u00f8konomisk sosialhjelp eller bost\u00f8tte. Hvor mye \u00f8konomisk sosialhjelp kan utgj\u00f8re, vil variere fra kommune til kommune, og avhenger blant annet av satser i den enkelte kommunene og bokostnader.\n\nI forslag til statsbudsjett for 2020 foresl\u00e5r regjeringen \u00e5 heve kravet om hvor lenge man m\u00e5 ha bodd i Norge fra tre til fem \u00e5r. I tillegg foresl\u00e5s det \u00e5 avvikle folketrygdens s\u00e6rskilte bestemmelser om flyktninger.\n\nRegjeringen skriver at forslaget betyr at flyktninger sidestilles med andre grupper som har kort botid i Norge, for eksempel personer som har f\u00e5tt opphold p\u00e5 grunnlag av sterke menneskelige hensyn eller familiegjenforening.\n\nTrond Ulleberg p\u00e5st\u00e5r ogs\u00e5 at innvandrere, i tillegg til en enorm trygd, f\u00e5r gratis tannlege og gratis sertifikat.\n\nI oktober i fjor s\u00e5 vi n\u00e6rmere p\u00e5 en p\u00e5stand om at flyktninger f\u00e5r betalt f\u00f8rerkort. Vi kom frem til at enkelte kommuner gir st\u00f8tte til f\u00f8rerkort, men at de f\u00e6rreste av dem betaler nok til at det blir gratis.\n\nIf\u00f8lge tannhelsetjenesteloven skal den offentlige tannhelsetjenesten gi et regelmessig og opps\u00f8kende tilbud til:\n\u2022 Barn og ungdom fra f\u00f8dsel til og med det \u00e5ret de fyller 18 \u00e5r.\n\u2022 Grupper av eldre, langtidssyke og uf\u00f8re i institusjon og hjemmesykepleie.\n\u2022 Ungdom som fyller 19 eller 20 \u00e5r i behandlings\u00e5ret.\n\u2022 Andre grupper som fylkeskommunen har vedtatt \u00e5 prioritere.\n\nHelsedirektoratet skriver at flyktninger, asyls\u00f8kere og familiegjenforente som ikke omfattes av gruppene i listen over, ikke har rett til tannhelsehjelp i den offentlige tannhelsetjenesten. Stortinget kan ha gitt rettigheter utover dette gjennom egne vedtak.\n\nUtlendingsdirektoratet (UDI) oppgir i rutiner og satser for \u00f8konomiske ytelser til beboere i statlig mottak at n\u00f8dvendig behandling og eventuelle reiseutgifter dekkes ved akutt behov for lege- eller tannlegebehandling for personer i transittmottak.", "lang": "no"}