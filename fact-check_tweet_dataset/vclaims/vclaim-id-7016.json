{"title": "Nei, en polsk far som bor og jobber i Norge, f\u00e5r ikke engangsst\u00f8nad hvis mor og barn er registrert bosatt i Polen", "subtitle": "For \u00e5 f\u00e5 engangsst\u00f8nad, m\u00e5 man v\u00e6re bosatt i Norge og medlem i folketrygden.", "author": "www.faktisk.no", "date": null, "vclaim_id": "vclaim-id-7016", "url": "https://www.faktisk.no/faktasjekker/AV7/nei-en-polsk-far-som-bor-og-jobber-i-norge-far-ikke-engangsstonad-hvis-mor-og-barn-er-registrert-b", "vclaim": "I september i fjor skrev en norsk-polsk mann et innlegg p\u00e5 Facebook-siden til Frp. I innlegget stilte han sp\u00f8rsm\u00e5l ved eksport av engangsst\u00f8nad til Polen. Engangsst\u00f8nad kan utbetales til m\u00f8dre som ikke har rett til foreldrepenger, eller som velger engangsst\u00f8nad istedenfor foreldrepenger ved f\u00f8dsel eller adopsjon.\n\nI enkelte tilfeller kan ogs\u00e5 fedre f\u00e5 engangsst\u00f8nad. St\u00f8naden er en skattefri engangsutbetaling, og utgj\u00f8r n\u00e5 63 140 kroner per barn. I innlegget skrev mannen:\n\nFaktisk.no har v\u00e6rt i kontakt med mannen, som forteller at han slettet innlegget etter to dager fordi han skal ha f\u00e5tt trusler fra polakker bosatt i Norge. \u00c5tte m\u00e5neder senere sirkulerer imidlertid en skjermdump av innlegget p\u00e5 Facebook. Faktisk.no har blitt kontaktet av flere som lurer p\u00e5 om det som st\u00e5r der stemmer.\n\nForfatteren av innlegget opplyser til Faktisk.no at hans dokumentasjon da han skrev innlegget, var en polakk som skr\u00f8t av at han hadde f\u00e5tt innvilget 122 000 kroner i engangsst\u00f8nad for sine to barn som bor i Polen med moren. I tillegg hadde han f\u00e5tt f\u00f8lgende svar fra Frp p\u00e5 Facebook:\n\nI innlegget skrev mannen at 122 000 norske kroner utgj\u00f8r rundt fire \u00e5rsl\u00f8nner i Polen. Han opplyser til Faktisk.no at han rettet opp dette samme kveld til rundt 2,5 \u00e5rsl\u00f8nner for en person som jobber, men ikke har utdanning. Innlegget avsluttet han slik:\n\nEr det riktig at polakker som bor og jobber i Norge kan f\u00e5 engangsst\u00f8nad mens familien bor i Polen? Det skal vi se n\u00e6rmere p\u00e5 i denne faktasjekken.\n\nIf\u00f8lge fagavdelingen i Nav m\u00e5 f\u00f8lgende kriterier v\u00e6re oppfylt for at man skal ha krav p\u00e5 engangsst\u00f8nad:\n\u2022 Engangsst\u00f8nad gis til kvinner som f\u00f8der barn (eller adopterer barn under 15 \u00e5r), som ikke har opptjent rett til foreldrepenger.\n\u2022 For \u00e5 ha rett til engangsst\u00f8nad, m\u00e5 vedkommende v\u00e6re medlem i folketrygden. Som medlem i folketrygden regnes dem som er bosatt i Norge.\n\u2022 For \u00e5 anses som bosatt i Norge, m\u00e5 man oppholde seg i landet. Oppholdet m\u00e5 ha vart i minst 12 m\u00e5neder eller ha til hensikt \u00e5 vare i minst 12 m\u00e5neder.\n\nNav opplyser at det i hovedsak er kvinner som mottar engangsst\u00f8nad. I 2017 var det bare 72 menn blant de nesten 11 000 mottakerne av st\u00f8naden.\n\nFor \u00e5 bli medlem i folketrygden m\u00e5 man ha oppholdt seg eller ha til hensikt \u00e5 oppholde seg i Norge i 12 m\u00e5neder. Faktisk.no har spurt Nav om det i praksis inneb\u00e6rer at en kvinne kan flytte til Norge rett f\u00f8r f\u00f8dselen, og bli medlem i folketrygden med en gang hvis hun sier at hun har til hensikt \u00e5 oppholde seg her de neste 12 m\u00e5nedene.\n\nMorten Alsaker bekrefter at det er mulig \u00e5 bli medlem i folketrygden allerede fra den dagen man ankommer Norge.\n\n\u2013 I tillegg til den subjektive hensikten, alts\u00e5 at personen oppgir at hun har til hensikt \u00e5 oppholde seg i Norge de 12 neste m\u00e5nedene, ser vi p\u00e5 den objektive hensikten n\u00e5r vi skal vurdere dette, sier han til Faktisk.no.\n\n\u2013 Har hun \u00f8konomiske forutsetninger for \u00e5 oppholde seg i Norge? Har hun faste holdepunkter som jobb og bosted? Har hun kuttet tilknytningen til sitt f\u00f8deland ved for eksempel \u00e5 kvitte seg med bostedet der og ta med resten av familien til Norge?\n\nIf\u00f8lge Alsaker legges det avgj\u00f8rende vekt p\u00e5 de objektive momentene. Han kan likevel ikke utelukke at noen klarer \u00e5 omg\u00e5 regelverket:\n\n\u2013 De kan ha oppgitt feil bosted eller forfalsket en arbeidskontrakt uten at vi har oppdaget det, sier Alsaker til Faktisk.no\n\nFaktisk.no har ogs\u00e5 spurt Nav hva som skjer hvis en kvinne flytter til Polen etter at hun har f\u00e5tt innvilget engangsst\u00f8nad. Fagavdelingen opplyser at det ikke f\u00e5r noen konsekvenser:\n\nDermed vil en kvinne som var medlem i folketrygden da barnet ble f\u00f8dt, kunne beholde engangsst\u00f8naden hvis hun i etterkant flytter tilbake til sitt hjemland.\n\nNav opplyser at de sjekker folkeregisteret for \u00e5 finne ut om personer som s\u00f8ker om engangsst\u00f8nad er registrert som bosatt i Norge. Hvis det er mistanke om at s\u00f8keren har gitt feilaktige eller mangelfulle opplysninger, kan Nav innhente ytterligere opplysninger for \u00e5 f\u00e5 bekreftet bostedet. Fagavdelingen skriver:\n\nDet er ikke mange som blir anmeldt for misbruk av engangsst\u00f8nad, if\u00f8lge Navs egne tall. I 2017 ble 20 saker som gjaldt foreldrepenger og engangsst\u00f8nad anmeldt, noe som utgj\u00f8r 1,8 prosent av alle anmeldte saker fra Nav det \u00e5ret. Engangsst\u00f8nad er ikke skilt ut i statistikken.\n\nI perioden 2013\u201317 fikk til sammen 52 434 personer innvilget engangsst\u00f8nad, if\u00f8lge tall Faktisk.no har f\u00e5tt fra Nav. Av disse var 49,7 prosent norske statsborgere, mens 50,3 prosent hadde annet statsborgerskap.\n\nAv ikke norske statsborgere var disse tre gruppene de st\u00f8rste:\n\nNavs regelverk er i utgangspunktet klart: En polsk mor har ikke rett p\u00e5 engangsst\u00f8nad hvis hun bor i Polen med barnet selv om faren bor og jobber i Norge. Legger man bare dette til grunn, er p\u00e5standen vi faktasjekker helt feil.\n\nDet kan likevel ikke utelukkes at regelverket omg\u00e5s, og dette er grunnen til at vi konkluderer med at denne p\u00e5standen er delvis feil.\n\nEn polsk kvinne kan flytte til Norge like f\u00f8r f\u00f8dselen og bli medlem i folketrygden fra f\u00f8rste dag hvis Nav mener hun har til hensikt \u00e5 bo i landet i minimum 12 m\u00e5neder.\n\nHvis kvinnen er medlem i folketrygden n\u00e5r barnet blir f\u00f8dt, kan hun f\u00e5 innvilget engangsst\u00f8nad. N\u00e5r st\u00f8naden f\u00f8rst er utbetalt, f\u00e5r det ingen konsekvenser hvis mottakeren flytter tilbake til hjemlandet.", "lang": "no"}