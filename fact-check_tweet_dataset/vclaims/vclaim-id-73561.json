{"title": "Te twierdzenia na temat zas\u0142aniania nosa i ust s\u0105 nieprawdziwe", "subtitle": "Na Facebooku du\u017c\u0105 popularno\u015b\u0107 zyskuje wpis, kt\u00f3ry alarmuje, \u017ce zakrywanie czymkolwiek nosa oraz ust mo\u017ce doprowadzi\u0107 do wielu schorze\u0144 np. grzybicy p\u0142uc, astmy czy os\u0142abienia uk\u0142adu odporno\u015bciowego. Jak wskazuj\u0105 eksperci, tezy te s\u0105 nieprawdziwe.", "author": "sprawdzam.afp.com", "date": "2020-08-11T15:57:08+02:00", "vclaim_id": "vclaim-id-73561", "url": "https://sprawdzam.afp.com/te-twierdzenia-na-temat-zaslaniania-nosa-i-ust-sa-nieprawdziwe", "vclaim": "Te twierdzenia na temat zas\u0142aniania nosa i ust s\u0105 nieprawdziwe\n\nNa Facebooku du\u017c\u0105 popularno\u015b\u0107 zyskuje wpis, kt\u00f3ry alarmuje, \u017ce zakrywanie czymkolwiek nosa oraz ust mo\u017ce doprowadzi\u0107 do wielu schorze\u0144 np. grzybicy p\u0142uc, astmy czy os\u0142abienia uk\u0142adu odporno\u015bciowego. Jak wskazuj\u0105 eksperci, tezy te s\u0105 nieprawdziwe.\n\nPost pojawi\u0142 si\u0119 na Facebooku 1 sierpnia. Wed\u0142ug materia\u0142u zakrywanie nosa i ust mo\u017ce doprowadzi\u0107 do wielu schorze\u0144 m.in. grzybicy p\u0142uc, astmy czy zapalenia g\u00f3rnych dr\u00f3g oddechowych.\n\nWpis ma prawie 10 tys. udost\u0119pnie\u0144 i 575 reakcji na Facebooku. W Polsce zas\u0142anianie ust i nosa obowi\u0105zuje w miejscach publicznych. Maseczk\u0119 trzeba obowi\u0105zkowo nosi\u0107 m.in. podczas zgromadze\u0144, w taks\u00f3wce i pojazdach komunikacji publicznej, sklepach, przychodni i salonach tatua\u017cy, w ko\u015bcio\u0142ach, szko\u0142ach i na uczelni. Obowi\u0105zek zas\u0142aniania ust i nosa nie dotyczy dzieci poni\u017cej czterech lat, kierowc\u00f3w czy duchownych podczas czynno\u015bci lub obrz\u0119d\u00f3w religijnych.\n\nGrafika zamieszczona razem z wpisem na Facebooku to screen Rozporz\u0105dzenia Rady Ministr\u00f3w z 19 kwietnia 2020 r. W dokumencie podkre\u015blono czerwonym kolorem paragraf 18 ust. 3, w kt\u00f3rym jest mowa o tym, \u017ce z obowi\u0105zku noszenia maseczki s\u0105 zwolnione osoby, kt\u00f3re nie mog\u0105 zakrywa\u0107 ust lub nosa z powodu stanu zdrowia, \u201eca\u0142o\u015bciowych zaburze\u0144 rozwoju, zaburze\u0144 psychicznych (...)\u201d.\n\nDokument jest nieaktualny, bo pod koniec maja opublikowano nowe rozporz\u0105dzenie w sprawie ogranicze\u0144, nakaz\u00f3w i zakaz\u00f3w w czasie epidemii, jednak punkt ten nadal obowi\u0105zuje.\n\nPostanowili\u015bmy zweryfikowa\u0107 zawarte w materiale stwierdzenia. Piszemy o nich poni\u017cej:\n\nFa\u0142sz: Zakrywanie nosa i ust mo\u017ce doprowadzi\u0107 do grzybicy p\u0142uc i uk\u0142adu oddechowego\n\nZesp\u00f3\u0142 AFP w Australii pisa\u0142 na ten temat pod koniec lipca. Przyk\u0142adem infekcji wywo\u0142anej przez grzyby, kt\u00f3ra atakuje uk\u0142ad oddechowy jest Aspergiloza. Mo\u017ce wywo\u0142a\u0107 powa\u017cne infekcje p\u0142ucne u pacjent\u00f3w z obni\u017con\u0105 odporno\u015bci\u0105 m.in. u chorych na AIDS, u os\u00f3b leczonych chemioterapi\u0105 czy antybiotykami przez d\u0142u\u017cszy czas. Jej typowe objawy to gor\u0105czka i kaszel. \u201eMaseczki nie powoduj\u0105 tego typu infekcji i nie powoduj\u0105 zagro\u017cenia dla naszego zdrowia\u201d \u2013 napisa\u0142 w mailu do AFP prof. Guy Marks, epidemiolog i lekarz chor\u00f3b uk\u0142adu oddechowego w University of South Wales w Sydney.\n\n\u201eWiele bada\u0144 naukowcyh potwierdza ich bezpiecze\u0144stwo i skuteczno\u015b\u0107. W \u017caden spos\u00f3b nie os\u0142abiaj\u0105 p\u0142uc. Chroni\u0105 drogi oddechowe, a wi\u0119c i p\u0142uca. Tworz\u0105 barier\u0119 i chroni\u0105 przed wdychaniem cz\u0105steczek, w tym grzyb\u00f3w. Ochrona uzale\u017cniona jest od tego, czy maseczka jest odpowiednio dopasowana\u201d \u2013 pisze prof. Marks.\n\nProfesor zaznacza, \u017ce podczas zak\u0142adania maseczki wa\u017cna jest r\u00f3wnie\u017c higiena.\n\nLekarz wskazuje, \u017ce takie zaka\u017cenie jest mo\u017cliwe, ale tylko wtedy gdy b\u0119dziemy niew\u0142a\u015bciwie ich u\u017cywa\u0107. Prof. Marks: \u201eJe\u015bli wirusy znajd\u0105 si\u0119 po zewn\u0119trznej stronie maseczki, a osoba nie zachowa nale\u017cytej ostro\u017cno\u015bci przy jej \u015bci\u0105ganiu, to wirus mo\u017ce przenie\u015b\u0107 si\u0119 na d\u0142onie\u201d.\n\nTo twierdzenie uda\u0142o nam si\u0119 sprawdzi\u0107 ju\u017c kilka miesi\u0119cy wcze\u015bniej. Czym jest niedotlenienie? To stan niedotlenienie wynikaj\u0105cy z niedoboru tlenu we krwi. Mo\u017ce by\u0107 zagro\u017ceniem dla \u017cycia \u2013 czytamy w publikacji lek. Macieja Grymuza, absolwenta Wydzia\u0142u Lekarskiego na Uniwersytecie Medycznym w Poznaniu.\n\nSpecjali\u015bci, z kt\u00f3rymi skontaktowa\u0142 si\u0119 zesp\u00f3\u0142 AFP m\u00f3wi\u0105, \u017ce noszenie maseczek nie przyczynia si\u0119 do niedotlenienia. \u2013By tak si\u0119 sta\u0142o, maska musia\u0142aby by\u0107 trwale przyklejona do twarzy \u2013 wyja\u015bnia prof. Emilio Herrera, lekarz i specjalista fizjologii patologicznej, ekspert w dziedzinie hipoksji na Uniwersytecie Chile w Santiago. Prof. Herrera dodaje, \u017ce maseczki, kt\u00f3re chroni\u0105 przed koronawirusem, pozwalaj\u0105 na wymian\u0119 powietrza, dzi\u0119ki czemu w przestrzeni mi\u0119dzy maseczk\u0105 a twarz\u0105 nie gromadzi si\u0119 dwutlenek w\u0119gla.\n\nS\u0142owa lekarza potwierdza r\u00f3wnie\u017c Claudio M\u00e9ndez, profesor polityki zdrowotnej na Wydziale Lekarskim na Uniwersytecie Austral w Chile. \u2013 Maseczki zar\u00f3wno te proste, jak i te bardziej specjalistyczne (N95, czy FFP2, przyp. red.) s\u0105 poddawane przer\u00f3\u017cnym testom. Wszystko po to, by upewni\u0107 si\u0119, \u017ce nie os\u0142abiaj\u0105 naszych funkcji fizjologicznych \u2013 przekonuje prof. M\u00e9ndez.\n\n\u2013 Maseczka mo\u017ce jedynie utrudnia\u0107 oddychanie osobom z problemami serca lub uk\u0142adu oddechowego, albo w przypadku wysi\u0142ku fizycznego m.in. podczas biegania \u2013 m\u00f3wi prof. Yves Coppieters epidemiolog i specjalista od zdrowia publicznego na Universit\u00e9 Libre w Brukseli. Dodaje, \u017ce noszenie maseczki mo\u017ce powodowa\u0107 uczucie dyskomfortu, ale zdrowym osobom w og\u00f3le nie przeszkadzaj\u0105 one w wykonywaniu codziennych czynno\u015bci.\n\nProfesor podkre\u015bla, \u017ce maseczki nie powinny by\u0107 noszone d\u0142ugo, poniewa\u017c trac\u0105 swoj\u0105 skuteczno\u015b\u0107. \u2013 Przestaj\u0105 stanowi\u0107 barier\u0119 ochronn\u0105 przed koronawirusem \u2013 wyja\u015bnia.\n\n\u015awiatowa Organizacja Zdrowia (WHO) nie wspomina, by maseczki mia\u0142y powodowa\u0107 niedotlenienie. R\u00f3wnie\u017c Ameryka\u0144skie Centrum Kontroli i Prewencji Chor\u00f3b (CDC) nie ostrzega, by maseczki powodowa\u0142y tego typu objawy.\n\nFa\u0142sz: Zakrywanie nosa i ust mo\u017ce doprowadzi\u0107 do os\u0142abienia uk\u0142adu odporno\u015bciowego\n\nTo twierdzenie tak\u017ce uda\u0142o si\u0119 sprawdzi\u0107 zespo\u0142owi AFP. Zdaniem ekspert\u00f3w twierdzenie, \u017ce zakrywanie nosa i ust mo\u017ce os\u0142abi\u0107 odporno\u015b\u0107 jest nieprawdziwe. \u017badna mi\u0119dzynarodowa organizacja nie wyda\u0142a takiego ostrze\u017cenia. WHO nigdzie nie stwierdza, \u017ce\u200b noszenie maseczek mo\u017ce os\u0142abi\u0107 uk\u0142ad odporno\u015bciowy.\n\n\u2013 Pracownicy s\u0142u\u017cby zdrowia sp\u0119dzaj\u0105 w maseczce osiem godzin dziennie i nie maj\u0105 obni\u017conej odporno\u015bci ani problem\u00f3w zdrowotnych \u2013 m\u00f3wi prof. Coppieters.\n\nTo r\u00f3wnie\u017c nieprawda. \u2013 Nie znam takich bada\u0144, kt\u00f3re by wskazywa\u0142y, \u017ce maseczki powoduj\u0105 grzybic\u0119 uk\u0142adu nerwowego i jamy ustnej \u2013 m\u00f3wi AFP prof. Joanna Zajkowska z Kliniki Chor\u00f3b Zaka\u017anych i Neuroinfekcji UM w Bia\u0142ymstoku. \u2013 Maseczk\u0119 powinno si\u0119 nosi\u0107 do momentu zawilgocenia, potem nale\u017cy j\u0105 zmieni\u0107, poniewa\u017c w okolicach ust wytwarza si\u0119 wilgotne \u015brodowisko, kt\u00f3re mo\u017ce doprowadzi\u0107 do rozwoju infekcji \u2013 t\u0142umaczy prof. Zajkowska. Dodaje, \u017ce zas\u0142anianie nosa i ust stwarza barier\u0119 ochronn\u0105, kt\u00f3ra pomaga w zatrzymaniu emisji infekcji.\n\nProf. Zajkowska: \u2013 Gdy kichniemy podczas pracy przy komputerze, mo\u017cemy zauwa\u017cy\u0107 ilo\u015b\u0107 wydalonych przez nas kropelek. To pokazuje, jak bardzo potrzebna jest ta bariera. Rozumiem, \u017ce zas\u0142anianie si\u0119 jest niewygodne, ale nie ma lepszego sposobu na ograniczenie rozprzestrzenianiu si\u0119 wirusa.\n\nFa\u0142sz: Zakrywanie nosa i ust mo\u017ce doprowadzi\u0107 do astmy i zapalenia g\u00f3rnych dr\u00f3g oddechowych\n\nAstma to przewlek\u0142a choroba zapalna, kt\u00f3r\u0105 powoduj\u0105 infekcje wirusowe oraz bakteryjne. Jej charakterystycznym objawmem jest \u015bwiszcz\u0105cy oddech, duszno\u015bci oraz uci\u0105\u017cliwy kaszel.\n\n\u2013 Nie widz\u0119 zale\u017cno\u015bci. Astma powstaje w wyniku reakcji na alergeny, kt\u00f3re wdychamy, kiedy organizm przejawia pewn\u0105 nadwra\u017cliwo\u015b\u0107. U\u017cywanie maseczki we w\u0142a\u015bciwy spos\u00f3b raczej do tego nie doprowadzi \u2013 podkre\u015bla prof. Zajkowska.\n\nZamiast maseczek mo\u017cna te\u017c nosi\u0107 przy\u0142bice, kt\u00f3re r\u00f3wnie\u017c zapewniaj\u0105 barier\u0119 ochronn\u0105. Pozwalaj\u0105 one na prac\u0119 w okularach i komfortowe oddychanie. Mo\u017cna je czy\u015bci\u0107 preparatem na bazie 60 proc. alkoholu. W dodatku przy\u0142bice mo\u017cna u\u017cywa\u0107 wielokrotnie.\n\nWi\u0119cej naszych artyku\u0142\u00f3w o maseczkach mo\u017cna znale\u017a\u0107 pod tym linkiem", "lang": "pl"}