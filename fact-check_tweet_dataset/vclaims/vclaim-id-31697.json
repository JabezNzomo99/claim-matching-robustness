{"title": "Jo, meslinger har drept mennesker i den vestlige verden de siste 20 \u00e5rene", "subtitle": "Det var 127 registrerte d\u00f8dsfall fra 1999 til 2018 i EU- og E\u00d8S-land.", "author": "www.faktisk.no", "date": null, "vclaim_id": "vclaim-id-31697", "url": "https://www.faktisk.no/faktasjekker/DLW/jo-meslinger-har-drept-mennesker-i-den-vestlige-verden-de-siste-20-arene", "vclaim": "Meslinger er p\u00e5 frammarsj igjen i Europa. S\u00e5 langt i \u00e5r har 13 personer f\u00e5tt p\u00e5vist smitte i Norge, if\u00f8lge Meldingssystem for smittsomme sykdommer (MSIS) ved Folkehelseinstituttet (FHI).\n\nFlere partier har diskutert om helsepersonell og barn som skal g\u00e5 i barnehage b\u00f8r p\u00e5legges \u00e5 vaksinere seg. Dette har oppr\u00f8rt lege Heiko Santelmann. I et leserinnlegg i Klassekampen med tittelen \u00abEr meslinger farlig?\u00bb skriver han:\n\nKlassekampen har ikke publisert Santelmanns leserinnlegg digitalt, men det har likevel skapt stort engasjement p\u00e5 Facebook. Innlegget har blitt delt nesten 450 ganger fra hans egen Facebook-side, hvor det ogs\u00e5 har f\u00e5tt over 700 kommentarer. Mange roser innlegget, mens andre stiller sp\u00f8rsm\u00e5l ved p\u00e5standene Santelmann kommer med.\n\nS\u00e6rlig p\u00e5standen om at \u00abdisse sykdommene ikke har drept et menneske i v\u00e5r vestlige verden p\u00e5 over 20 \u00e5r\u00bb, f\u00e5r kritikk. I denne faktasjekken skal vi se n\u00e6rmere p\u00e5 meslinger, som er den sykdommen Santelmann er mest opptatt av.\n\nI leserinnlegget titulerer Santelmann seg som lege og forsker. If\u00f8lge Helsepersonellregisteret fikk han norsk autorisasjon som lege i 1982 og har det fortsatt. Santelmann har if\u00f8lge PubMed publisert \u00e9n vitenskapelig artikkel i et fagfellevurdert medisinsk tidsskrift. Den handler ikke om meslinger. Resten av de oppf\u00f8rte publiseringene er leserinnlegg i Tidsskrift for Den norske legeforening.\n\nLes ogs\u00e5 denne faktasjekken om meslinger:\n\nFaktisk.no har gitt Santelmann mulighet til \u00e5 dokumentere p\u00e5standen om at ingen i vestlige land har d\u00f8dd av meslinger, kusma og r\u00f8de hunder p\u00e5 over 20 \u00e5r. I en e-post viser Santelmann til en rekke enkelttilfeller som han mener uriktig har blitt fremstilt som meslingd\u00f8dsfall. Hele e-posten kan leses her.\n\nSantelmann skriver at han kan se at p\u00e5standen han kom med i leserinnlegget i Klassekampen er provoserende. Han oppsummerer dokumentasjonen for p\u00e5standen slik:\n\u2022 Unders\u00f8kelser har vist at myndigheter, som WHO (Verdens helseorganisasjon), EMA (Det europeiske legemiddelbyr\u00e5) og FHI (Folkehelseinstituttet) pleier \u00e5 skremme folk med altfor h\u00f8ye tall n\u00e5r det gjelder sykdommer de vil selge vaksiner for.\n\u2022 N\u00e6rmere granskning av rapporter om meslingd\u00f8dsfall, har vist at det i flere tilfeller var andre \u00e5rsaker som hadde drept barna, og at flere av disse ofrene ikke hadde vist utslett en gang.\n\u2022 Han har ikke kunnet finne fakta som viste at et menneske d\u00f8de av meslinger i vestlige land p\u00e5 grunn av mesling-stammer som ikke stammet fra vaksiner.\n\u2022 Han mener ogs\u00e5 at uten innf\u00f8ring av mesling-vaksinen, ville vi ikke har sett noen d\u00f8dsofre, i hvert fall ikke i den vestlige verden. Dette skriver han ogs\u00e5 om her.\n\nEuropean Centre for Disease Prevention and Control (ECDC) er et EU-organ som jobber for \u00e5 styrke Europas forsvar mot smittsomme sykdommer. En av oppgavene til ECDC er \u00e5 rapportere om nye tilfeller og d\u00f8dsfall av meslinger. Tallene som offentliggj\u00f8res er basert p\u00e5 m\u00e5nedlige rapporteringer fra 30 EU- og E\u00d8S-land.\n\nSer man p\u00e5 20-\u00e5rsperioden fra 1999 til 2018, er det rapportert om til sammen 127 d\u00f8dsfall p\u00e5 grunn av meslinger:\n\nBare i 2017 og 2018, ble det rapportert om henholdsvis 35 og 36 d\u00f8dsfall p\u00e5 grunn av meslinger i europeiske land. De tre f\u00f8rste m\u00e5nedene av 2019 ble det rapportert om ett d\u00f8dsfall.\n\nSer man p\u00e5 perioden 1999\u20132018, ble det rapportert om klart flest d\u00f8dsfall i Romania. Der d\u00f8de 61 personer av meslinger i l\u00f8pet av 20 \u00e5r. Nest flest d\u00f8dsfall ble rapportert i Frankrike og Italia, som hadde 14 d\u00f8dsfall hver.\n\nDet er alts\u00e5 helt feil at meslinger ikke har tatt livet av noen i vestlige land p\u00e5 over 20 \u00e5r.\n\nFaktisk.no har spurt Santelmann hvordan han ser p\u00e5 tallene fra ECDC. Det har han ikke svart p\u00e5. Det er heller ikke riktig at det ikke har d\u00f8dd noen av meslinger i USA de 20 siste \u00e5rene. If\u00f8lge Centers for Disease Control and Prevention, d\u00f8de det minst \u00e9n person av meslinger i 2015.\n\nOverlege ved avdeling for vaksineforebyggbare sykdommer ved Folkehelseinstituttet, \u00d8ystein Riise, har lest innlegget til Heiko Santelmann. Han reagerer p\u00e5 flere av p\u00e5standene.\n\n\u2013 At ingen har d\u00f8dd av meslinger i den vestlige verden p\u00e5 over 20 \u00e5r, er \u00e5penbart ikke riktig, sier Riise til Faktisk.no.\n\nIf\u00f8lge overlegen er det heller ikke riktig at de fleste som f\u00e5r meslinger, blir smittet av personer som er vaksinerte:\n\n\u2013 Det er ikke holdepunkt for \u00e5 si at smittespredning blant vaksinerte er utbredt. Vaksinerte som f\u00e5r meslinger har ofte en mildere sykdom. De kan smitte andre, men det er ikke f\u00f8rst og fremst de som sprer meslinger, fastsl\u00e5r Riise.\n\nAt det bare er de som har gjennomg\u00e5tt sykdommen som har livslang immunitet, er det if\u00f8lge Riise vanskelig \u00e5 si noe sikkert om. Den type vaksine vi bruker i dag, kom p\u00e5 slutten av 60-tallet. Noen som er vaksinerte blir smittet av meslinger, men det er ikke det samme som at ikke andre kan ha livslang immunitet.\n\nRiise har aldri h\u00f8rt at \u00abmeslinger reduserer risikoen for \u00e5 d\u00f8 av hjertesykdom og kreft\u00bb, som Santelmann hevder i leserinnlegget. I tillegg reagerer overlegen p\u00e5 p\u00e5standen om at \u00abmeslinger ikke kan bli utryddet av vaksiner\u00bb.\n\n\u2013 Verdens helseorganisasjon har som m\u00e5l \u00e5 eliminere meslinger ved bruk av vaksiner. Eliminere betyr her at det ikke er kontinuerlig smittespredning. B\u00e5de Norge og andre land har planer for eliminasjon av meslinger, p\u00e5peker han.\n\nEn vaksine mot meslinger ble innf\u00f8rt i det norske barnevaksinasjonsprogrammet i 1969 med \u00e9n dose til sm\u00e5barn. I 1983 ble en kombinert vaksine mot meslinger, kusma og r\u00f8de hunder (MMR-vaksinen) innf\u00f8rt med to doser. Disse er anbefalt n\u00e5r barnet er 15 m\u00e5neder og n\u00e5r det g\u00e5r i 6. klasse.\n\nM\u00e5let er \u00e5 utrydde meslinger. Det krever at minst 95 prosent av hvert eneste \u00e5rskull er vaksinert, if\u00f8lge FHI. I 2018 var 96 prosent av norske to-\u00e5ringer (1 dose) og 93 prosent av 16-\u00e5ringene (2 doser) vaksinert mot meslinger, viser tall fra FHI.\n\nMange som skriver om meslinger p\u00e5 Facebook, argumenterer med at det ikke er s\u00e5 farlig \u00e5 bli smittet siden de selv eller personer de kjenner har overlevd sykdommen. D\u00e9t synes Riise er et underlig argument:\n\n\u2013 \u00c5rsaken til at s\u00e5 f\u00e5 d\u00f8r, er jo nettopp h\u00f8y vaksinasjonsdekning. Vaksinen er sv\u00e6rt effektiv og derfor er risikoen for \u00e5 bli syk liten. En nederlandsk studie viser at uvaksinerte har omtrent 200 ganger h\u00f8yere risiko for \u00e5 bli smittet sammenlignet med vaksinerte, sier han.\n\nIf\u00f8lge FHI har det ikke d\u00f8dd noen av meslinger i Norge siden 1989. For de fleste er meslinger en ufarlig sykdom, men i v\u00e5r del av verden vil \u00e9n av fem f\u00e5 komplikasjoner som mellom\u00f8rebetennelse, diar\u00e9 og lungebetennelse. Det er s\u00e6rlig sm\u00e5 barn og personer med svekket immunforsvar som er s\u00e5rbare.\n\n\u2013 Meslinger hemmer immunforsvaret, og dette gj\u00f8r at man blir s\u00e5rbare for andre virus og bakterier, forklarer Riise.\n\nVi har tidligere faktasjekket om vaksiner utgj\u00f8r en helserisiko:\n\nIf\u00f8lge ECDC p\u00e5g\u00e5r det n\u00e5 et utbrudd av meslinger i Europa. ECDC fastsl\u00e5r at de fleste som blir smittet, er uvaksinerte voksne og barn. Store og d\u00f8delige utbrudd av meslinger foreg\u00e5r n\u00e5 i land som tidligere hadde stanset p\u00e5g\u00e5ende innenlands smittespredning.\n\nDe tre f\u00f8rste m\u00e5nedene av 2019 er det registrert 3789 tilfeller av meslinger i EU- og E\u00d8S-land. Flest tilfeller er rapportert i Romania, Frankrike, Polen og Litauen.\n\n\u2013 Vaksinen er veldig effektiv, s\u00e5 det skyldes at man ikke har h\u00f8y nok vaksinasjonsdekning, sier han.\n\nDe fleste europeiske land har en vaksinasjonsdekning p\u00e5 under 95 prosent, if\u00f8lge ECDC. I Norge er den h\u00f8y p\u00e5 nasjonalt niv\u00e5, og dette beskytter nordmenn godt mot meslinger.\n\n\u2013 95 prosent av dem som vaksineres f\u00e5r god beskyttelse etter \u00e9n dose. I tillegg gir man en andre dose for \u00e5 beskytte dem som ikke responderte p\u00e5 den f\u00f8rste dosen. Siden det er veldig h\u00f8y oppslutning om den f\u00f8rste dosen, er det ingenting som tyder p\u00e5 at det vil bli en meslingepidemi i Norge, sier Riise.", "lang": "no"}