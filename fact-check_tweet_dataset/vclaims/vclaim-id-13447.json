{"title": "Nei, det stemmer ikke at ni av ti med Downs syndrom ikke f\u00e5r leve", "subtitle": "N\u00e5r Olaug Bollestad (KrF) sier at \u00abni av ti med Downs ikke f\u00e5r leve\u00bb, skaper hun et inntrykk av at det store flertallet blir abortert bort. Det stemmer ikke.", "author": "www.faktisk.no", "date": null, "vclaim_id": "vclaim-id-13447", "url": "https://www.faktisk.no/faktasjekker/XZv/nei-det-stemmer-ikke-at-ni-av-ti-med-downs-syndrom-ikke-far-leve", "vclaim": "KrF er n\u00e5 i startfasen av samtaler med H\u00f8yre, Frp og Venstre om \u00e5 g\u00e5 inn i Solberg-regjeringen. Dette skjer etter at et knapt flertall p\u00e5 KrFs ekstraordin\u00e6re landsm\u00f8te sa ja til \u00e5 g\u00e5 inn i forhandlinger med h\u00f8yresiden.\n\nF\u00f8r landsm\u00f8tet reiste partiledelsen i KrF rundt p\u00e5 fylkes\u00e5rsm\u00f8tene som skulle velge delegater til landsm\u00f8tet. 1. nestleder Olaug Bollestad var blant annet p\u00e5 \u00e5rsm\u00f8tet til M\u00f8re og Romsdal KrF. Fra talerstolen trakk hun if\u00f8lge Aftenposten fram endringer i abortloven som en sak KrF kunne f\u00e5 gjennomslag for i en borgerlig regjering:\n\nBollestad kom med den samme p\u00e5standen da hun talte p\u00e5 fylkes\u00e5rsm\u00f8tet til \u00d8stfold KrF bare tre dager etterp\u00e5, if\u00f8lge NRK:\n\nStemmer det at ni av ti barn med Downs syndrom ikke f\u00e5r leve? Det skal vi se p\u00e5 i denne faktasjekken.\n\nFaktisk.no har gitt Bollestad mulighet til \u00e5 dokumentere p\u00e5standen om at ni av ti barn med Downs ikke f\u00e5r leve. Hun har ikke kommet med dokumentasjon.\n\nI Norge er det selvbestemt abort fram til utgangen av 12. svangerskapsuke. Etter det m\u00e5 man s\u00f8ke en nemnd om \u00e5 f\u00e5 lov \u00e5 utf\u00f8re aborten. Hva som er godkjente grunner for senabort reguleres av abortloven \u00a7 2. Det er s\u00e6rlig punkt c i denne paragrafen KrF n\u00e5 \u00f8nsker \u00e5 endre:\n\nDowns syndrom er blant tilstandene som kommer inn under \u00a7 2c i abortloven. I 2017 ble 53 prosent av senabortene innvilget etter denne paragrafen, if\u00f8lge Abortregisteret. Hvor mange av disse abortene som skyldtes Downs syndrom, registreres ikke.\n\nFaktisk.no har tidligere faktasjekket en p\u00e5stand om at leppe-ganespalte eller manglende h\u00e5nd gir grunnlag for abort:\n\nSom nevnt har ikke Abortregisteret data p\u00e5 hvor mange som f\u00e5r innvilget abort fordi fosteret har Downs syndrom. Medisinsk f\u00f8dselsregister (MFR) registrerer imidlertid misdannelser b\u00e5de hos fostre som har blitt abortert etter uke 12, levendef\u00f8dte og d\u00f8df\u00f8dte barn.\n\nIf\u00f8lge beregninger fra MFR valgte omtrent 90 prosent av foreldrene \u00e5 avbryte svangerskapet dersom fosteret hadde Downs syndrom i 2014. MFR opplyser til Faktisk.no at det ikke er gjort beregninger p\u00e5 dette siden.\n\nNi av ti foreldre som fikk p\u00e5vist at fosteret hadde Downs, tok alts\u00e5 abort etter uke 12. Det er ikke det samme som at ni av ti barn med Downs syndrom ikke f\u00e5r leve, slik Bollestad hevder.\n\nSer man p\u00e5 tallene for medf\u00f8dte misdannelser i MFR, ser man at det jevnt over f\u00f8des flere barn med Downs syndrom enn det aborteres. Et foster med Downs syndrom kan ogs\u00e5 ha hatt andre misdannelser som kan ha v\u00e6rt medvirkende til at foreldrene valgte abort.\n\nUtviklingen fra 1967 til 2017 kan oppsummeres slik:\n\u2022 Antall tilfeller av Downs syndrom har \u00f8kt gradvis siden midten av 90-tallet.\n\u2022 Likevel har antall levendef\u00f8dte med Downs holdt seg noks\u00e5 stabilt.\n\u2022 Dette skyldes at stadig flere kvinner velger \u00e5 avbryte svangerskapet n\u00e5r de f\u00e5r vite at fosteret har Downs.\n\n2013 er det eneste \u00e5ret hvor antall aborterte fostre med Downs var h\u00f8yere enn antall barn som ble b\u00e5ret fram. I 2016 var antall aborter og levendef\u00f8dte like h\u00f8yt.\n\nVi har tidligere faktasjekket en p\u00e5stand om at Norge opplever tvillingabort-turisme:\n\nStadig flere velger alts\u00e5 \u00e5 ta abort n\u00e5r de f\u00e5r vite at fosteret har Downs syndrom. I 1999 endte 14 prosent av alle tilfeller med Downs med abort. I 2017 gjaldt det samme for 44 prosent, if\u00f8lge tall fra Medisinsk f\u00f8dselsregister.\n\nI 2017 ble det registrert 133 tilfeller av Downs syndrom. 70 var levendef\u00f8dte barn, mens fire var d\u00f8df\u00f8dte. 59 fostre som ble abortert etter uke 12, hadde Downs syndrom. Andelen aborterte ble dermed 44 prosent. Det tilsvarer i overkant av fire av ti tilfeller.\n\nN\u00e5r Olaug Bollestad sier at \u00abni av ti barn med Downs ikke f\u00e5r leve\u00bb, skapes et inntrykk av at det store flertallet blir abortert bort. Det er misvisende. Det stemmer at rundt 90 prosent av dem som f\u00e5r p\u00e5vist Downs hos fosteret, velger abort. Likevel blir fortsatt i underkant av seks av ti barn med Downs syndrom f\u00f8dt.\n\nIf\u00f8lge Medisinsk f\u00f8dselsregister er \u00f8kende alder hos m\u00f8drene \u00e5rsaken til at Downs blir stadig mer utbredt. I perioden 1967\u20132014 ble det registrert totalt 5,5 tilfeller av Downs syndrom per 10 000 svangerskap hos kvinner i alderen 20\u201324 \u00e5r. Hos kvinner over 40 \u00e5r var antallet 129 per 10 000 svangerskap. Det vil si at risikoen \u00f8kte med mer enn 20 ganger.\n\nKvinner som har \u00f8kt risiko for \u00e5 f\u00e5 et barn med alvorlig sykdom eller utviklingsavvik, f\u00e5r tilbud om fosterdiagnostikk. Dette gjelder f\u00f8rst og fremst for kvinner som tidligere har f\u00e5tt et barn med en slik tilstand, eller er 38 \u00e5r eller eldre ved termin. Dermed avdekkes Downs oftere i l\u00f8pet av svangerskapet hos de eldste kvinnene.\n\n\u2013 De fleste barn med Downs syndrom blir f\u00f8dt av kvinner under 38 \u00e5r. Disse kvinnene f\u00e5r vanligvis ikke tilbud om fosterdiagnostikk, skriver Kristine Stangenes, overlege i MFR i en e-post til Faktisk.no.\n\u2022 N\u00e5r Olaug Bollestad (KrF) sier at \u00abni av ti med Downs ikke f\u00e5r leve\u00bb, skaper hun et inntrykk av at det store flertallet blir abortert bort. Det stemmer ikke.\n\u2022 I 2017 endte 44 prosent av alle tilfeller med Downs syndrom med abort. 56 prosent av barn med Downs ble f\u00f8dt, if\u00f8lge tall fra Medisinsk f\u00f8dselsregister.\n\u2022 Av dem som fikk p\u00e5vist at fosteret hadde Downs f\u00f8r f\u00f8dselen, valgte rundt 90 prosent \u00e5 avbryte svangerskapet.\n\u2022 Med unntak av 2013, har det hvert \u00e5r blitt f\u00f8dt flere barn med Downs enn det har blitt abortert bort.\n\u2022 Det blir stadig flere tilfeller av Downs i Norge. Likevel f\u00f8des det ikke flere barn med Downs. Dette skyldes at et \u00f8kende antall velger abort n\u00e5r de f\u00e5r vite at fosteret har Downs.\n\u2022 \u00d8kende alder blant m\u00f8dre er \u00e5rsaken til at stadig flere f\u00e5r Downs syndrom.", "lang": "no"}