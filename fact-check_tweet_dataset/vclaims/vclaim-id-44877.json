{"title": "550 milioni per regolarizzare 600 mila migranti? No, non \u00e8 proprio cos\u00ec", "subtitle": "", "author": "pagellapolitica.it", "date": null, "vclaim_id": "vclaim-id-44877", "url": "https://pagellapolitica.it/dichiarazioni/8638/550-milioni-per-regolarizzare-600-mila-migranti-no-non-e-proprio-cosi", "vclaim": "La cifra \u00e8 riportata anche all\u2019interno del video, dove Delmastro cita (min. 0:36) tre voci di spesa del decreto \u201cRilancio\u201d: \u00ab30 milioni di euro\u00bb per assunzioni temporanee al Ministero dell\u2019Interno; \u00ab170\u00bb e \u00ab340 milioni\u00bb di euro per l\u2019\u00abimplementazione del Servizio sanitario nazionale\u00bb e \u00abdestinati a questi 600 mila nuovi immigrati\u00bb; e \u00ab4 milioni e mezzo di euro per la mediazione culturale\u00bb. In totale fanno circa 544 milioni di euro, arrotondati nel video a 550 milioni.\n\nMa \u00e8 vero che per regolarizzare \u00ab600.000\u00bb immigrati il governo vuol spendere oltre mezzo miliardo di euro? Come vedremo tra poco, i numeri indicati da Delmastro sono effettivamente presenti nel decreto, ma il deputato di Fratelli d\u2019Italia commette un paio di imprecisioni e un\u2019omissione.\n\nDelmastro, come indica il messaggio su Facebook e la grafica del video, parla di 600 mila \u00abclandestini\u00bb, un termine che come abbiamo scritto in passato va evitato perch\u00e9 dispregiativo, in particolare per chi \u00e8 venuto in Italia a chiedere aiuto avendo diritto a una forma di protezione. In ogni caso, il deputato di Fratelli d\u2019Italia esagera di quasi tre volte il numero dei potenziali nuovi regolarizzati.\n\nIl dato di \u00ab600 mila\u00bb migranti riguarda le stime su tutti gli irregolari presenti nel nostro Paese, e non i potenziali beneficiari delle novit\u00e0 contenute nel decreto \u201cRilancio\u201d, che sono state pensate per tutelare la salute dei singoli durante l\u2019emergenza coronavirus e per far emergere rapporti di lavoro irregolari.\n\nIl testo ha introdotto (art. 103, co. 1-2) due forme di regolarizzazione dei lavoratori: una per i datori di lavoro, che consente loro di regolarizzare chi gi\u00e0 lavora in nero; e una per i migranti irregolari che hanno perso il lavoro e hanno un permesso di soggiorno scaduto, potendone ottenere uno temporaneo valido 6 mesi per cercare una nuova occupazione. I settori lavorativi coinvolti sono (art. 103, co. 3) quelli dell\u2019agricoltura, della cura della persona e del lavoro domestico.\n\nDi quanti beneficiari stiamo parlando? \u00abLa platea dei beneficiari si compone di persone in condizioni di irregolarit\u00e0 e, per tale ragione, \u00e8 determinabile solo in via ipotetica\u00bb, spiega la Relazione tecnica al disegno di legge per la conversione del decreto \u201cRilancio\u201d, che per\u00f2 prova a dare una stima dei potenziali beneficiari, sulla base delle precedenti regolarizzazioni.\n\n\u00abTenendo presente il dato medio delle ultime due procedure [quelle del 2009 e del 2012, ndr], il numero di potenziali domande potrebbe attestarsi a circa 220.000 e potrebbe ripartirsi in 176.000 per il comma 1 e 44.000 per il comma 2\u00bb, si legge nella Relazione tecnica, che aggiunge anche come in passato i numeri dei reali beneficiari sono stati di norma inferiori a quelli attesi.\n\nLe voci di spesa indicate da Delmastro nel video pubblicato su Facebook sono effettivamente presenti nel decreto \u201cRilancio\u201d: \u00ablimite massimo di spesa\u00bb di 30 milioni di euro per il 2020 destinate (art. 103, co. 23) ad assunzioni a tempo determinato al Viminale, per le operazioni di regolarizzazione; \u00ab170 milioni di euro\u00bb per il 2020 e \u00ab340 milioni di euro\u00bb per il 2021 destinati (art. 103, co. 24) al \u00abfinanziamento del Servizio sanitario nazionale\u00bb; e circa 4 milioni e 500 mila euro stanziati (art. 103, co. 25) nel 2020 per \u00abl\u2019utilizzo di servizi di mediazione culturale\u00bb.\n\nQueste tre cifre sono per\u00f2 solo alcune delle voci di spesa, relative a quest\u2019anno e ai prossimi due. Come abbiamo visto, la cifra totale sul triennio \u00e8 pi\u00f9 alta dei 550 milioni di cui parla Delmastro.\n\nCome spiega la Relazione tecnica, nel complesso stiamo parlando di un costo di amministrazione per il biennio 2020-2021 pari a 75,2 milioni di euro (68,8 milioni per il 2020 e 6,4 milioni per il 2021), relativi all\u2019esame delle domande di regolarizzazione. Per il 2022 non sono previsti costi di questo tipo.\n\n\u00abOltre ai costi indicati dal decreto \u201cRilancio\u201d, bisogna considerare che nel momento in cui queste persone vengono regolarizzate, se hanno un lavoro stabile, possono dare il loro contributo a livello economico per le casse dello Stato\u00bb, ha spiegato a Chiara Tronchin, ricercatrice della Fondazione Leone Moressa, un istituto di studi specializzato nelle analisi economiche legate all\u2019immigrazione. \u00abNoi abbiamo fatto una stima di massima, che dipende dalla tipologia di regolarizzazione, se vengono regolarizzate le colf oppure chi lavora in agricoltura. Per 220 mila regolarizzati, abbiamo stimato che si va da un minimo di 0,6 miliardi di euro a un massimo di 1,2 miliardi di euro di nuove entrate annue per lo Stato\u00bb.\n\nCome ha spiegato Tronchin in un articolo su l del 5 giugno scorso, stiamo parlando, per esempio, dei versamenti Irpef e dei contributi previdenziali che i nuovi regolari potranno dare allo Stato. Si tratta di risorse \u201cnuove\u201d per il fisco (da 2.800 a 5.250 euro per ogni straniero regolarizzato), dal momento che chi lavora in nero, ovviamente, non d\u00e0 il suo contributo alle casse dello Stato.\n\nIn ogni caso, possiamo dire che \u00e8 vero che la regolarizzazione degli irregolari \u2013 seppure limitata a circa un terzo sul totale stimato presente in Italia \u2013 ha dei costi spalmati su pi\u00f9 anni, come dice Delmastro, ma ha anche dei vantaggi economici per lo Stato in termini di entrate, potenzialmente anche superiori alle uscite.\n\nSecondo Andrea Delmastro, la regolarizzazione di \u00ab600 mila\u00bb migranti prevista dal decreto \u201cRilancio\u201d avr\u00e0 un costo di \u00ab550 milioni di euro\u00bb. Abbiamo verificato e il deputato di Fratelli d\u2019Italia compie una serie di imprecisioni e omissioni.\n\nLe voci di spesa indicate dal deputato di Fratelli d\u2019Italia per un costo complessivo di \u00ab550 milioni di euro\u00bb \u2013 tra cui assunzioni al Viminale e nuove risorse per la sanit\u00e0 \u2013 sono poi solo una parte dei costi stimati dal decreto \u201cRilancio\u201d per il prossimo triennio (con una spesa prevista di circa 925 milioni di euro). Sono invece troppi se paragonati ai costi annuali stimati, circa 310 milioni di euro di media.", "lang": "it"}