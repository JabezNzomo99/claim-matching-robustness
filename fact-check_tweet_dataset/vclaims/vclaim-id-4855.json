{"title": "Quanti minori hanno giocato d\u2019azzardo?", "subtitle": "", "author": "pagellapolitica.it", "date": null, "vclaim_id": "vclaim-id-4855", "url": "https://pagellapolitica.it/dichiarazioni/8069/quanti-minori-hanno-giocato-dazzardo", "vclaim": "In occasione della presentazione del cosiddetto \u201cdecreto dignit\u00e0\u201d, Luigi Di Maio ha parlato delle problematiche legate al gioco d\u2019azzardo in Italia. Secondo il ministro dello Sviluppo economico, del Lavoro e delle Politiche sociali, nel nostro Paese un minore su due avrebbe giocato almeno una volta nella vita.\n\nLo studio realizzato dall\u2019Istituto di Fisiologia Clinica (IFC) del CNR fornisce i dati pi\u00f9 recenti sulla situazione del gioco d\u2019azzardo in Italia. Il rapporto di ricerca \u00e8 stato realizzato tramite un questionario anonimo su un campione rappresentativo della popolazione italiana e di et\u00e0 compresa tra i 15 e i 74.\n\nIl rapporto indica che il 44,2% degli studenti tra i 15 e i 19 anni ha giocato d\u2019azzardo almeno una volta nella vita. Tra gli studenti minorenni (dunque di 15, 16 e 17 anni), per cui il gioco \u00e8 illegale, la percentuale scende al 40,2%.\n\nLe tipologie di gioco praticate sono varie: tra le pi\u00f9 diffuse le scommesse sportive, fatte dal 49,2 per cento dei giovani giocatori tra i 15 e i 19 anni. Ma il primo posto \u00e8 del Gratta&Vinci, con circa due terzi dei giovani giocatori interessati (64,7%). Seguono Lotto, Superenalotto, 10 e Lotto, Win for Life, Totocalcio/Totogol, Bingo, slot machine e videolottery (14,8%) e altro.\n\nLa ricerca riguarda gli studenti tra i 15 e i 17 anni. Secondo i dati forniti dal Miur, in quella fascia d\u2019et\u00e0 vanno a scuola 1.413.850 ragazzi negli istituti statali e 50.375 nelle scuole paritarie, per un totale di 1.464.225 giovani. Il 40,2% che ha dichiarato di aver giocato d\u2019azzardo almeno una volta nella vita equivale quindi a circa 590 mila giovani (588.618).\n\nCi sono poi i 15-17enni che non vanno a scuola. L\u2019obbligo scolastico dura fino al sedicesimo anno d\u2019et\u00e0 e la grande maggioranza dei diciassettenni e diciottenni prosegue gli studi: tuttavia, un certo numero di ragazzi abbandona subito dopo aver assolto l\u2019obbligo o non frequenta per altri motivi. Secondo i dati Istat, i residenti in Italia tra i 15 e i 17 anni erano 1.728.126 al 1\u00b0 gennaio 2017, uno scarto con la popolazione scolastica di circa 250 mila unit\u00e0.\n\nIn assenza di studi specifici, non sappiamo quanto sia diffuso il gioco d\u2019azzardo tra i circa 250 mila ragazzi che hanno tra i 15 e i 17 anni ma non vanno a scuola. Se la percentuale fosse la stessa dei loro coetanei tra i banchi (il 40,2%), staremmo parlando di altri 105 mila ragazzi circa che hanno giocato almeno una volta nella vita, portando il totale a circa 695 mila persone.\n\nNello studio IFC-CNR non sono riportati dati specifici per quanto riguarda i minori di et\u00e0 inferiore ai quindici anni, ma vista l\u2019assenza di studi a riguardo e l\u2019attenzione che invece viene riposta ad altre fasce di et\u00e0 (15-19 anni, 15-34 anni), si pu\u00f2 ragionevolmente ipotizzare che gli under 15 siano toccati solo marginalmente dal fenomeno.\n\nLuigi Di Maio ha affermato che in Italia un minore su due ha giocato d\u2019azzardo almeno una volta nella vita. Si tratta di un\u2019affermazione sbagliata. Uno studio recente ha preso in considerazione gli studenti di et\u00e0 compresa tra i 15 e i 17 anni che hanno giocato d\u2019azzardo almeno una volta nella vita e ha concluso che si tratta del 40,2% dei circa 1,5 milioni totali. Rappresentano quasi il 6 per cento degli under 18.", "lang": "it"}