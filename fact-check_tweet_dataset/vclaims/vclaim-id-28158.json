{"title": "Na jakie poparcie mo\u017ce liczy\u0107 Emmanuel Macron?", "subtitle": "Na jakie poparcie mo\u017ce liczy\u0107 Emmanuel Macron? Odpowied\u017a na to pytanie znajdziecie w naszej najnowszej analizie wypowiedzi Krzysztofa Sobolewskiego.", "author": "demagog.org.pl", "date": null, "vclaim_id": "vclaim-id-28158", "url": "https://demagog.org.pl/wypowiedzi/na-jakie-poparcie-moze-liczyc-emmanuel-macron/", "vclaim": "Na jakie poparcie mo\u017ce liczy\u0107 Emmanuel Macron?\n\nKilka r\u00f3\u017cnych sonda\u017cowni regularnie przeprowadza we Francji badanie zaufania obywateli wobec polityki prowadzonej przez g\u0142ow\u0119 pa\u0144stwa. Wyniki najnowszych bada\u0144 (opublikowanych przed wywiadem Krzysztofa Sobolewskiego), przeprowadzonych przez sonda\u017cowni\u0119 Odoxa w dniach 20-21 listopada, ukaza\u0142y si\u0119 26 listopada. 34% badanych stwierdzi\u0142o, \u017ce Emmanuel Macron jest dobrym prezydentem Francji, a 65% stwierdzi\u0142o, \u017ce Macron nie jest dobrym prezydentem. Wyniki wcze\u015bniejszych bada\u0144, przeprowadzonych w dniach 8-16 listopada przez pracowni\u0119 Ifop (wyniki zosta\u0142y opublikowane 18 listopada), s\u0105 bardzo zbli\u017cone do najnowszych. 33% badanych jest zadowolonych z prezydentury Macrona, a 65% z niej zadowolonych nie jest.\n\nWy\u017cej wspomniane badania sprawdzaj\u0105, obok poziomu zaufania do urz\u0119duj\u0105cego obecnie prezydenta, poziom zaufania do urz\u0119duj\u0105cego premiera, Eduarda Philippe\u2019a. W ostatnich badaniach wyniki obu polityk\u00f3w s\u0105 bardzo podobne. W badaniu z 20-21 listopada premierowi zaufa\u0142o 35%, nie zaufa\u0142o za\u015b 64% respondent\u00f3w. W badaniu z 8-16 listopada by\u0142o to odpowiednio 37% i 60%.\n\nRekordowo niskim zaufaniem Macron zosta\u0142 obdarzony na prze\u0142omie listopada i grudnia 2018 roku. Zaufanie wobec niego wyrazi\u0142o w\u00f3wczas 21% badanych, za\u015b 77% wyrazi\u0142o nieufno\u015b\u0107 (badanie Kantar z 29 listopada \u2013 3 grudnia 2018).\n\nMimo wysokiego poziomu nieufno\u015bci wobec prezydenta Francji nie jest to rz\u0105d wielko\u015bci 90%. Nawet w momencie rekordowej niepopularno\u015bci Macrona odsetek badanych wyra\u017caj\u0105cych wobec niego nieufno\u015b\u0107 nie wzr\u00f3s\u0142 do poziomu 90%. Ze wzgl\u0119du na zawy\u017cenie przez Krzysztofa Sobolewskiego rzeczywistego odsetka os\u00f3b wyra\u017caj\u0105cych niezadowolenie z prezydentury Macrona (90% wobec faktycznych 65%), jego wypowied\u017a oceniamy jako fa\u0142sz.", "lang": "pl"}