{"title": "Vanskelig \u00e5 si n\u00f8yaktig hvor mye CO\u2082 man kutter ved \u00e5 bytte kl\u00e6r i stedet for \u00e5 kj\u00f8pe nye", "subtitle": "Det er flere ulike m\u00e5ter \u00e5 beregne CO\u2082-utslipp fra kl\u00e6r p\u00e5, og det er derfor vanskelig \u00e5 gi et eksakt tall p\u00e5 hvor stor milj\u00f8effekten av klesbytting er.", "author": "www.faktisk.no", "date": null, "vclaim_id": "vclaim-id-15392", "url": "https://www.faktisk.no/faktasjekker/oea/vanskelig-a-si-noyaktig-hvor-mye-co-man-kutter-ved-a-bytte-klaer-i-stedet-for-a-kjope-nye", "vclaim": "I forbindelse med \u00abDen store klesbyttedagen\u00bb 6. april har Naturvernforbundet laget et forslag til pressemelding som lokale arrang\u00f8rer av klesbyttedager kan bruke. De har ogs\u00e5 laget plakater som man kan laste ned fra deres hjemmeside.\n\nStemmer det? Det skal vi se p\u00e5 i denne faktasjekken.\n\nLeder i Naturvernforbundet, Silje Ask Lundberg, forklarer til Faktisk.no at de har brukt tall fra Svenska Naturskyddsf\u00f6reningen.\n\n\u2013 Deres beregninger viser 28 kilo CO\u2082-ekvivalenter spart per kilo kl\u00e6r. Dette tilsvarer om lag tre plagg, sier Lundberg.\n\nFor bilkj\u00f8ring har de tatt utgangspunkt i 0,17 kilo CO\u2082 for \u00e5 kj\u00f8re \u00e9n kilometer med bil. Tallet har de funnet i rapporten \u00abVegen til klimavennlig transport\u00bb fra Transport\u00f8konomisk Institutt (T\u00d8I).\n\nLundberg viser ogs\u00e5 til Statistisk sentralbyr\u00e5 (SSB) sin artikkel \u00abHva p\u00e5virker utslipp til luft fra veitrafikk?\u00bb. Der har SSB beregnet at forurensningen fra bensinbiler tilsvarer 0,16 kilo CO\u2082-ekvivalenter og 0,13 kilo for dieselbiler per kj\u00f8rte kilometer.\n\n\u2013 SSBs tall ville betydd at klimaeffekten av klesbytting, relativt sett, er enda st\u00f8rre, skriver Lundberg i en e-post til Faktisk.no.\n\nHun presiserer at begge kilder neppe oppgir livsl\u00f8psutslipp, men mener at dette ikke er vanlig \u00e5 regne med n\u00e5r man snakker om utslipp fra biler.\n\n\u2013 Uansett er det litt avvik mellom v\u00e5re to kilder, og et tillegg for livsl\u00f8psutslipp, ville bare gj\u00f8re v\u00e5r forutsetning om 0,17 kilo mer robust.\n\nNaturvernforbundet har ogs\u00e5 tatt utgangspunkt i SSBs statistikk som viser at en personbil kj\u00f8rer i snitt 12 228 kilometer i \u00e5ret.\n\n\u2013 N\u00e5r vi ganger dette med 0,17 kilo CO\u2082 og deler p\u00e5 antall dager i \u00e5ret, s\u00e5 kommer vi frem til 5,7 kilo CO\u2082 per dag med bilkj\u00f8ring. Fem dager bilkj\u00f8ring tilsvarer 28,5 kilo CO\u2082. Dette stemmer med teksten i plakaten, skriver Lundberg.\n\nFiguren p\u00e5 Naturvernforbundets plakat viser at tre brukte klesplagg medf\u00f8rer 15 kilo CO\u2082 mindre. Lundberg sier tallet burde v\u00e6rt oppdatert til 28 kilo, og at de ikke lenger bruker plakaten aktivt. Hun konkluderer derfor med at:\n\n\u2013 Basert p\u00e5 Svenska Naturskyddsf\u00f6reningens beregninger, er teksten som sammenlikner klimaeffekten av bilkj\u00f8ring og klesbytting korrekt. Figuren i plakaten underdriver imidlertid klimaeffekten, basert p\u00e5 samme forutsetninger og beregninger.\n\nSlik kom de frem til 28 kilo\n\nSvenske Naturskyddsf\u00f6reningen har tatt utgangspunkt i CO\u2082-utslipp per kilo for T-skjorte, jeans, kjole, jakke og sykehusuniform. De har regnet ut at gjennomsnittet blir 28 kilo CO\u2082 per kilo vare.\n\nNaturskyddsf\u00f6reningen har basert tallene p\u00e5 disse kildene:\n\u2022 En rapport fra det tverrfaglige forskningsprogrammet The Mistra Furure Fashion. De finansieres av Mistra, Stiftelsen for strategisk milj\u00f8forskning, og koordineres av RISE Research Institutes of Sweeden.\n\u2022 En rapport fra det svenske industriforskningsinstituttet innen material-, prosess, produkt- og produksjonsteknik, Swerea IVF AB. De har kartlagt bruken av kjemikalier i kl\u00e6r.\n\nNaturvernforbundet tar utgangspunkt i at en personbil har et utslipp p\u00e5 28,5 kilo CO\u2082-ekvivalenter p\u00e5 fem dager. De tar ogs\u00e5 utgangspunkt i at tre klesplagg (ett kilo) tilsvarer 28 kilo CO\u2082-ekvivalenter.\n\nDe mener derfor at hvis alle nordmenn bytter tre klesplagg, i stedet for \u00e5 kj\u00f8pe nye, spares milj\u00f8et for like mye CO\u2082-utslipp som hvis alle i Norge hadde latt bilen st\u00e5 i fem dager.\n\nRegnestykket forutsetter at alle i Norge eier en bil. Men: If\u00f8lge tall fra SSB finnes det 2 719 395 personbiler i Norge i dag, mens vi er 5 328 212 nordmenn.\n\nDet totale utslippet fra den norske personbilparken er if\u00f8lge SSB p\u00e5 4 700 000 tonn CO\u2082-ekvivalenter.\n\nI en e-post forklarer seniorr\u00e5dgiver i Seksjon for energi-, milj\u00f8- og transportstatistikk i SSB, Mona I. A. Enedal, hvordan de har kommet frem til tallet:\n\n\u2013 Beregning av CO\u2082-utslipp, som st\u00e5r for det meste av utslippet av klimagasser, er basert p\u00e5 SSBs salgsstatistikk for petroleumsprodukter og ikke antall personbiler. Utslippsberegning til de andre klimagassene er blant annet basert p\u00e5 statistikkene for kj\u00f8relengde og registrerte kj\u00f8ret\u00f8y, skriver hun i en e-post til Faktisk.no.\n\nI regnestykket til Naturvernforbundet er det ikke tatt hensyn til hvor mange personbiler og hvor mange mennesker det finnes i Norge.\n\nDette er alts\u00e5 den totale besparelsen hvis alle personbiler i Norge st\u00e5r i fem dager, if\u00f8lge SSBs statistikk.\n\nNaturvernforbundets regnestykke viser at hvis en personbil st\u00e5r i fem dager, tilsvarer det en besparelse p\u00e5 28,5 kilo CO\u2082-ekvivalenter. Hvis vi tar med alle personbiler i Norge blir regnestykket slik:\n\nBesparelsen Naturvernforbundet har beregnet er dermed litt h\u00f8yere enn det totale utslippstallet som SSB bruker for personbilparken i Norge.\n\nNaturvernforbundet/Naturskyddsf\u00f6reningens beregninger sier man sparer 28 kilo CO\u2082-ekvivalenter hvis man bytter tre klesplagg (ett kilo) i stedet for \u00e5 kj\u00f8pe nye. For alle i Norge blir regnestykket s\u00e5nn:\n\n149 189 tonn CO\u2082-ekvivalenter tilsvarer at alle personbiler i Norge st\u00e5r i nesten ti dager basert p\u00e5 utregningene til Naturvernforbundet, og enda mer om tar man utgangspunkt i SSBs tall.\n\nDet betyr at alle personbilene i Norge st\u00e5 stille i nesten i ti d\u00f8gn for \u00e5 gi samme CO\u2082-besparelse som det gir at alle bytter tre plagg i stedet for \u00e5 kj\u00f8pe nytt.\n\nMen stemmer det at man sparer 28 kg CO\u2082-ekvivalenter hvis man bytter tre klesplagg, i stedet for \u00e5 kj\u00f8pe nye?\n\nForskningsprofessor Ingun Grimstad Klepp og seniorforsker Kirsi Laitala ved Forbruksforskningsinstituttet SIFO ved OsloMet, har forsket p\u00e5 livsl\u00f8pet til kl\u00e6r.\n\nDe er kritiske til regnestykket til Naturvernforbundet og Svenske Naturskyddsf\u00f6reningen.\n\n\u2013 Dette er ikke et enkelt regnestykke. En garderobe best\u00e5r av forskjellige type kl\u00e6r, og noen fiber har et st\u00f8rre milj\u00f8avtrykk enn andre. Det som betyr mye for det totale klimaavtrykket, er hvor lenge du har kl\u00e6rne og hvor ofte du vasker dem, sier Grimstad Klepp til Faktisk.no.\n\nOgs\u00e5 Laitala mener det er veldig vanskelig \u00e5 svare n\u00f8yaktig p\u00e5 CO\u2082-besparelsen av klesbytte:\n\n\u2013 Den st\u00f8rste besparelsen kommer fra \u00e5 bruke plagget lengst mulig selv, slik at man slipper transport mellom ulike brukere. Dersom dette ikke er mulig, m\u00e5 bytte erstatte nykj\u00f8p for at det skal ha en positiv innvirkning, p\u00e5peker hun.\n\nLaitala p\u00e5peker ogs\u00e5 at beregningen blir ytterligere komplisert av at kl\u00e6r er sv\u00e6rt ulike ting. Det gjelder b\u00e5de type plagg, materialer og kjemisk behandling med ulikt milj\u00f8avtrykk.\n\nHun mener at fibersammensetningen i plaggene brukt i beregningene til Naturvernforbundet ikke gir et reelt bilde.\n\n\u2013 Plaggene som er brukt som eksempel er T-skjorte, jeans, kjole, jakke og sykehusuniform som er laget av bomull, polyester eller polyamid med litt elastan i. Det mangler dermed alle andre fibertypene som er vanlig i bruk, spesielt viskose som har tatt st\u00f8rre plass i det siste. I tillegg mangler det alle mindre fibertypene som akryl, ull, silke, lin, acetat, p\u00e5peker hun.\n\n\u2013 Den st\u00f8rste besparelsen kommer fra bytte via kortere nettverk, slik klesbyttedagen kommer til \u00e5 v\u00e6re.\n\nLaitala viser til andre rapporter hun kjenner til, og sier det er gitt flere ulike estimater til CO\u2082-besparelser.\n\u2022 I britisk rapport fra 2011 laget av milj\u00f8organisasjonen WRAP ansl\u00e5s det at man kan spare 11\u201313 kilo CO\u2082-ekvivalenter per kilo T-skjorter (laget av bomull) som blir gjenbrukt.\n\u2022 En annen rapport fra WRAP tar de hensyn til ulike typer plagg. De har regnet seg frem til at: \u00abKarbonutslippet av hvert klesplagg, b\u00e5de nye og eksisterende i bruk i Storbritannia i 2009 varierer fra 1 til 17 kilo CO\u2082-ekvivalenter. Tallet inkluderer b\u00e5de produksjon og bruk\u00bb.\n\u2022 Det er flere ulike m\u00e5ter \u00e5 beregne CO\u2082-utslippet fra kl\u00e6r p\u00e5, og det er if\u00f8lge forskere vanskelig \u00e5 gi et eksakt tall p\u00e5 hvor stor milj\u00f8effekten av klesbyttedagen er.\n\u2022 Begge forskerne Faktisk.no har v\u00e6rt i kontakt med, er klare p\u00e5 at hvilket materiale kl\u00e6rne er laget av, hvor lenge du bruker dem og hvor ofte du vasker dem, har mye \u00e5 si for det totale milj\u00f8avtrykket.\n\u2022 \u00c5 bytte kl\u00e6r lokalt gir en milj\u00f8effekt, hvis du ikke samtidig kj\u00f8per nye kl\u00e6r.\n\u2022 Hvis vi tar utgangspunkt tallene som Svenske Naturskyddsf\u00f6reningens og Naturvernforbundet bruker, underdriver de effekten av klesbytte kontra \u00e5 la bilen st\u00e5.\n\u2022 Dette fordi de har glemt \u00e5 ta med i regnestykket hvor mange personbiler som finnes i Norge og hvor mange nordmenn vi er. For \u00e5 oppn\u00e5 like stor effekt som at alle bytter tre klesplagg, m\u00e5 alle personbilene i Norge st\u00e5 i nesten ti dager.", "lang": "no"}