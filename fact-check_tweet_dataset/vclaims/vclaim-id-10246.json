{"title": "Siamo davvero i primi in Europa per \"povert\u00e0 lavorativa\"?", "subtitle": "Abbiamo verificato la dichiarazione dell'eurodeputata del M5s Laura Agea", "author": "www.agi.it", "date": "2018-03-23T08:00+0100", "vclaim_id": "vclaim-id-10246", "url": "https://www.agi.it/fact-checking/laura_agea_povert-3669168/news/2018-03-23/", "vclaim": "La povert\u00e0 lavorativa (In-work poverty), secondo la definizione che ne d\u00e0 Eurostat, \u00e8 la condizione di chi dichiara di avere un lavoro (autonomo o dipendente) ma che, nonostante questo, vive al di sotto della soglia di \u201crischio di povert\u00e0\u201d, ha cio\u00e8 un reddito equivalente inferiore al 60% del reddito nazionale mediano (in Italia siamo intorno ai 9.500 euro all\u2019anno).\n\nEurostat considera come \u201clavoro\u201d quello dipendente, sia full-time che part-time, gli stage e gli apprendistati pagati, l\u2019autoimpiego e il lavoro non pagato nelle imprese familiari. \u00c8 inoltre richiesto che il lavoro sussista per almeno 7 mesi sull\u2019anno di riferimento. Dunque \u00e8 vero che ci siano anche lavoratori \u201cche lavorano otto ore\u201d tra quelli a rischio di povert\u00e0, ma sono percentualmente molti meno dei lavoratori part-time o precari.\n\nScrive infatti Eurostat: \u201cIl rischio di povert\u00e0 per i lavoratori \u00e8 fortemente influenzato dal tipo di contratto: \u00e8 il doppio per i lavoratori part-time (15,8%) rispetto a quelli full-time (7,8%) ed \u00e8 circa il triplo per i dipendenti a tempo determinato (16,2%) rispetto a quelli a tempo indeterminato (5,8%)\u201d [Ndr. le percentuali riferite sono relative alla media europea].\n\nPer quanto riguarda le percentuali, i dati citati da Agea sono corretti e provengono da questo report di Eurostat relativo al 2016 e alla fascia di et\u00e0 18-64 anni: siamo quinti nella Ue coll\u201911,7% dietro a Romania, Grecia, Spagna e Lussemburgo. Si pu\u00f2 aggiungere che la media europea \u00e8 del 9,6%, dunque il dato italiano \u00e8 due punti sopra la media. Gli altri grandi Paesi europei \u2013 Germania, Francia e Regno Unito \u2013 sono tutti al di sotto della media.\n\nDi contro l\u2019Italia ha un dato relativamente buono per quanto riguarda il rischio di povert\u00e0 tra chi il lavoro non ce l\u2019ha: la media europea \u00e8 al 48,7% e l\u2019Italia \u00e8 al di sotto di questa asticella. Guida la classifica, col tasso pi\u00f9 alto in Europa di non-lavoratori a rischio povert\u00e0, la Germania.\n\nNon siamo riusciti a trovare un documento o una tabella Eurostat che li contenesse. Abbiamo contattato Eurostat e ci \u00e8 stato detto che non hanno i dati in valore assoluto ma solo in percentuale, dunque non \u00e8 chiaro dove l\u2019eurodeputata del M5S li abbia letti (siamo ovviamente a disposizione dell\u2019interessata e del suo partito per eventuali rettifiche se qualcosa ci fosse sfuggito).\n\nIl totale dei lavoratori in Italia nel 2016 era pari a 22,241 milioni. L\u201911,7% di questo insieme (la percentuale* di lavoratori a rischio povert\u00e0 nella fascia 18-64**) corrisponde a 2,6 milioni, non a \u201cpi\u00f9 di tre milioni\u201d. Abbiamo contattato l\u2019Istat per sapere se sono in possesso di questi dati e siamo in attesa di risposta.\n\nAnche il dato della Spagna non torna. Il Paese iberico ha un tasso di rischio di povert\u00e0 tra i lavoratori del 13,1% e una popolazione totale di lavoratori di 18,183 milioni: dunque il numero di lavoratori a rischio povert\u00e0 risultante dal calcolo \u00e8 di 2,4 milioni circa.\n\nMa, in base a questo tipo di calcolo, non torna nemmeno la classifica che vedrebbe l\u2019Italia al primo posto. La Germania, che ha una percentuale di rischio-povert\u00e0 tra i lavoratori del 9,5% (inferiore all\u2019Italia e al di sotto della media europea), avendo una popolazione che lavora molto superiore (40,165 milioni nel 2016) ha in valore assoluto un numero maggiore di lavoratori a rischio povert\u00e0: 3,8 milioni abbondanti.\n\nLe percentuali sul rischio di povert\u00e0 per i lavoratori citate dall\u2019eurodeputata sono corrette e la classifica vede in effetti l\u2019Italia al quinto posto. Tuttavia non abbiamo trovato conferma dei dati in valore assoluto sui milioni di lavoratori a rischio povert\u00e0. Anzi, dai calcoli fatti ci risulta che l\u2019Italia non guidi affatto la classifica (la guida un Paese che ha un tasso inferiore alla media, ma un numero molto maggiore di lavoratori, come la Germania) e che le quantit\u00e0 citate siano errate (tranne per la Romania).\n\n** La discrepanza tra la fascia 15-64 e 18-64 \u00e8 inevitabile, visti i dati utilizzati da Eurostat, ma ha un impatto irrilevante sui conti svolti", "lang": "it"}