{"title": "Salvini fa confusione sui prestiti alle imprese", "subtitle": "", "author": "pagellapolitica.it", "date": null, "vclaim_id": "vclaim-id-73671", "url": "https://pagellapolitica.it/dichiarazioni/8698/salvini-fa-confusione-sui-prestiti-alle-imprese", "vclaim": "\u00abAd oggi 20 agosto i dati dicono che sui 400 miliardi promessi [dal decreto \u201cLiquidit\u00e0\u201d] i prestiti concessi ai piccoli sotto i 30 mila euro sono arrivati a 16 miliardi. Un conto \u00e8 la realt\u00e0 virtuale un conto \u00e8 la vita vera\u00bb (min. 13:16)\n\nMa i numeri citati da Salvini sono corretti? Abbiamo verificato e il confronto tra i dati \u00e8 fuorviante. Vediamo perch\u00e9.\n\nIl decreto \u201cLiquidit\u00e0\u201d, (n. 23 dell\u20198 aprile 2020, poi convertito con la legge n. 40 del 5 giugno 2020) \u00e8 stato varato dal governo per far fronte alle conseguenze economiche causate dalla pandemia di Covid-19. I numeri citati da Salvini fanno riferimento a due misure distinte contenute nel decreto. In breve: i 400 miliardi non si riferiscono solo alle Pmi e i 16 miliardi riguardano un provvedimento distinto.\n\nQuesto Fondo \u00e8 uno strumento che esiste da ben prima dell\u2019emergenza sanitaria (\u00e8 operativo fin dal 2000) ed \u00e8 mirato ad affiancare \u00able imprese e i professionisti che hanno difficolt\u00e0 ad accedere al credito bancario perch\u00e9 non dispongono di sufficienti garanzie\u00bb.\n\nDurante la pandemia di Covid-19, il Fondo \u00e8 stato rafforzato anche prima del decreto \u201cLiquidit\u00e0\u201d a cui fa cenno Salvini: gi\u00e0 con il decreto \u201cCura Italia\u201d (n. 19 del 17 marzo 2020, art. 49) era stato gratuito l\u2019accesso alla garanzia e gli importi massimi finanziabili erano stati aumentati da 2,5 a 5 milioni di euro.\n\nIl decreto \u201cLiquidit\u00e0\u201d ha poi alzato (art. 13, co. b) da 249 a 499 il numero massimo di dipendenti che un\u2019azienda pu\u00f2 avere per poter accedere al Fondo, e questo \u00e8 stato rifinanziato per un totale di 1,7 miliardi di euro (art. 13, co. 10). Durante la conversione in legge, inoltre, \u00e8 stato alzato da 25 mila a 30 mila euro il tetto massimo per i finanziamenti ottenibili tramite il Fondo senza dover passare per verifiche del merito creditizio (un parametro che indica l\u2019affidabilit\u00e0 economico-finanziaria di un soggetto) e garantiti al 100 per cento dallo Stato. Parlando di \u00abprestiti concessi ai piccoli sotto i 30 mila euro\u00bb, Salvini sembra quindi fare riferimento ai prestiti del Fondo.\n\nSecondo i dati pi\u00f9 recenti su richieste ed emissioni di prestiti forniti dal Fondo di garanzia per le Pmi, disponibili sul sito del Mef, dal 17 marzo (quando \u00e8 entrato in vigore il decreto \u201cCura Italia\u201d) al 24 agosto sono stati richiesti finanziamenti garantiti dallo Stato inferiori ai 30 mila euro \u2013 e quindi immediatamente accessibili \u2013 per un valore di circa 16,7 miliardi: una cifra in linea con quanto detto da Salvini.\n\nChiarito quindi da dove arrivano i 16 miliardi di prestiti di cui ha parlato Salvini, vediamo invece in cosa consistono i \u00ab400 miliardi promessi\u00bb dal decreto \u201cLiquidit\u00e0\u201d e perch\u00e9 non siano collegati coi primi.\n\nLe misure del decreto che portano il totale a 400 miliardi sono due: una garanzia generica da 200 miliardi per le imprese (art. 1) e un\u2019altra di pari valore, pi\u00f9 specifica, destinata a rafforzare le attivit\u00e0 di esportazione e internazionalizzazione delle imprese (art. 2) che partir\u00e0 dal 2021. Concentriamoci sulla prima misura, che riguarda anche le Pmi, la categoria citata da Salvini al meeting di Rimini (min. 13:16).\n\nLo Stato si \u00e8 impegnato a garantire fino a 200 miliardi di euro in prestiti alle imprese con sede in Italia, e di questi 30 miliardi sono riservati alle piccole e medie imprese \u2013 comprese le ditte individuali o le partite Iva. Condizione fondamentale per accedere a queste garanzie \u00e8 per\u00f2 avere gi\u00e0 esaurito le risorse fornite dal Fondo di garanzia per le Pmi, di cui abbiamo appena parlato.\n\nRicapitolando:con il decreto \u201cLiquidit\u00e0\u201d lo Stato si \u00e8 impegnato sostenere le imprese italiane offrendo garanzie fino a un massimo di 400 miliardi di euro, di cui 200 destinati alle attivit\u00e0 di export (a partire dal 2021) e altri 200 ai finanziamenti per il mercato interno, di cui 30 destinati espressamente alle Pmi. Prima di poter accedere a questi 30 miliardi di garanzie, per\u00f2, le Pmi devono aver esaurito le risorse disponibili tramite il Fondo centrale di garanzia per le Pmi, che il Mise ha quantificato in 100 miliardi.\n\nMa allora, quante Pmi fino ad ora hanno esaurito le risorse messe a disposizione dal Fondo di garanzia, e hanno quindi dovuto accedere al programma \u201cGaranzia Italia\u201d? Non lo sappiamo. Nell\u2019ultimo report rilasciato da Sace, aggiornato al 19 agosto, si legge che \u00abattraverso \u2018Garanzia Italia\u2019 di Sace sono state concesse garanzie per 12,6 miliardi di euro, su 433 richieste ricevute\u00bb, ma non sappiamo quale parte di questo importo sia stata destinata alle Pmi, e quale ad altre aziende con un numero di dipendenti o un fatturato diverso.\n\nI 16 miliardi citati dal leader della Lega non sono un sottoinsieme dei 400 miliardi complessivi previsti dal decreto \u201cLiquidit\u00e0\u201d (destinati a tutte le imprese) e non sono nemmeno un sottoinsieme dei 30 miliardi, sempre previsti dal decreto \u201cLiquidit\u00e0\u201d, destinati specificamente alle Pmi. Sono invece una parte delle erogazioni del Fondo di garanzia per le Pmi.\n\nSe sappiamo che alle Pmi sono arrivati prestiti inferiori ai 30 mila euro per un totale di pi\u00f9 di 16 miliardi, non abbiamo invece dati ufficiali su quanti miliardi dei 30 previsti per le Pmi dal decreto \u201cLiquidit\u00e0\u201d (su 400 complessivi) siano gi\u00e0 stati erogati.\n\n\u00c8 vero che con il decreto \u201cLiquidit\u00e0\u201d lo Stato si \u00e8 impegnato a garantire un massimo di 200 miliardi in prestiti alle imprese con sede in Italia messe in difficolt\u00e0 dalla pandemia di Covid-19 \u2013 di cui 30 destinati alle Pmi \u2013 e altri 200 miliardi in garanzie per il sostegno all\u2019export tramite un sistema di co-assicurazione che partir\u00e0 dal 2021.\n\nLa misura a cui probabilmente ha fatto riferimento Salvini parlando di \u00ab16 miliardi\u00bb \u00e8 per\u00f2 un\u2019altra e riguarda il potenziamento del Fondo di garanzia per le Pmi, che con i decreti \u201cCura Italia\u201d e \u201cLiquidit\u00e0\u201d ha dato la possibilit\u00e0 ad aziende con un massimo di 499 dipendenti di accedere a prestiti fino a 30 mila euro, immediatamente disponibili e garantiti al 100 per cento dallo Stato. Solo dopo aver terminato queste risorse le piccole e medie imprese possono fare richieste per ottenere i prestiti previsti dal decreto \u201cLiquidit\u00e0\u201d e finanziati con una piccola parte (30 miliardi) dei 400 miliardi citati da Salvini.", "lang": "it"}