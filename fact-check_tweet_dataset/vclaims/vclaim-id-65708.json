{"title": "Jaki odsetek importowanego gazu stanowi gaz rosyjski?", "subtitle": "Jaki odsetek importowanego gazu stanowi gaz rosyjski? Odppwied\u017a znajdzecie w naszej analizie wypowiedzi Jerzego Kwieci\u0144skiego.", "author": "demagog.org.pl", "date": null, "vclaim_id": "vclaim-id-65708", "url": "https://demagog.org.pl/wypowiedzi/jaki-odsetek-importowanego-gazu-stanowi-gaz-rosyjski/", "vclaim": "S\u0142owa Jerzego Kwieci\u0144skiego oceniamy jako prawd\u0119, poniewa\u017c zgodnie z danymi PNGiG udzia\u0142 w imporcie gazu z Rosji spad\u0142 z nieca\u0142ych 89 proc. w 2016 do 60 proc. w 2019 roku. Cho\u0107 prezes sp\u00f3\u0142ki zani\u017cy\u0142 nieznacznie warto\u015b\u0107 sprzed czterech lat, uznajemy, \u017ce nie zmienia to znacz\u0105co na kontekstu wypowiedzi, a tym samym nie wp\u0142ywa na przyznan\u0105 jej ocen\u0119.\n\nImport gazu z Rosji na przestrzeni ostatnich lat\n\nW styczniu 2020 roku na stronie Polskiego G\u00f3rnictwa Naftowego i Gazownictwa opublikowano komunikat dotycz\u0105cy \u017ar\u00f3de\u0142 dostaw gazu ziemnego do Polski. Do tekstu do\u0142\u0105czona jest infografika przedstawiaj\u0105ca, jak w ostatnich latach zmienia\u0142a si\u0119 struktura importu gazu. Wida\u0107 na niej, \u017ce jeszcze w 2016 roku 88,9 proc. tego paliwa sprowadzane by\u0142o do Polski z kierunku wschodniego, co przek\u0142ada\u0142o si\u0119 na 10,25 mld m3 tej substancji. Gaz z kierunku zachodniego i po\u0142udniowego stanowi\u0142 jedynie 2,7 proc., a gaz LNG \u2013 8,4 proc. (0,97 mld m3).\n\nJu\u017c rok p\u00f3\u017aniej proporcje te wyra\u017anie si\u0119 zmieni\u0142y: ilo\u015b\u0107 gazu ziemnego sprowadzanego ze Wschodu zmala\u0142a do 70,4 proc. i 9,66 mld m3, podczas gdy jego import z Zachodu i Po\u0142udnia wzr\u00f3s\u0142 a\u017c do 17,1 proc.. Do 12,5% zwi\u0119kszy\u0142 si\u0119 r\u00f3wnie\u017c odsetek sprowadzanego LNG. W 2017 roku do Polski sprowadzono 1,72 mld m3 tej substancji.\n\nW 2018 roku import gazu ziemnego ze Wschodu po raz kolejny zmala\u0142 \u2013 tym razem do 66,8 proc. W liczbach bezwzgl\u0119dnych oznacza\u0142o to 9,04 mld m3 paliwa. R\u00f3wnolegle zmniejszy\u0142 si\u0119 te\u017c udzia\u0142 w polskim rynku gazu ziemnego z kierunk\u00f3w zachodniego i po\u0142udniowego \u2013 tym razem wyni\u00f3s\u0142 on 13,1 proc. Bardzo du\u017cy wzrost odnotowano za to w przypadku LNG, kt\u00f3rego import wyni\u00f3s\u0142 ju\u017c 20,1 proc. Prze\u0142o\u017cy\u0142o si\u0119 to na 2,71 mld m3 gazu.\n\nDane za 2019 rok pokazuj\u0105, \u017ce kierunek wschodni nadal jest najpopularniejszy, je\u015bli chodzi o \u017ar\u00f3d\u0142a sprowadzania gazu ziemnego. Udzia\u0142 tego rynku wynosi obecnie 60,2 proc. w strukturze ca\u0142ego importu gazu ziemnego, co oznacza jednak spadek o prawie 30 punkt\u00f3w procentowych w por\u00f3wnaniu do roku 2016. Ilo\u015b\u0107 surowca sprowadzonego w ubieg\u0142ym roku wynios\u0142a 8,95 mld m3, czyli 1,3 mld m3 mniej ni\u017c cztery lata temu. Zgodnie z najnowszymi danymi po raz kolejny wzr\u00f3s\u0142 natomiast odsetek gazu sprowadzanego z Zachodu i Po\u0142udnia. Obecnie kierunki te stanowi\u0105 16,7 proc. importu. Do 23,1 proc. zwi\u0119kszy\u0142a si\u0119 tak\u017ce ilo\u015b\u0107 sprowadzanego do Polski gazu LNG. W ubieg\u0142ym roku przywieziono go 3,43 mld m3.\n\nDostaw\u0119 gazu ziemnego z Rosji do Polski reguluje zawarty w 1996 roku kontrakt jamalski. Przewiduje on dostarczanie ok. 10 mld m3 gazu ziemnego z Rosji rocznie. Zgodnie z narzucon\u0105 przez Gazprom klauzul\u0105 take-or-pay (\u201ebierz lub p\u0142a\u0107\u201d) PGNiG musi co roku odbiera\u0107 co najmniej 8,7 mld m3 zakontraktowanego gazu.\n\nZapisy kontraktu by\u0142y renegocjowane w 2010 roku. Ustalono w\u00f3wczas, \u017ce b\u0119dzie on obowi\u0105zywa\u0142 do ko\u0144ca 2022 roku. W czerwcu 2018 roku w Trybunale Arbitra\u017cowym w Sztokholmie zapad\u0142 wyrok, zgodnie z kt\u00f3rym ustalono nowy wz\u00f3r cenowy kontraktu na dostawy gazu ziemnego zawartego mi\u0119dzy PGNiG a Gazpromem. Sp\u00f3r trwa\u0142 od 2014 roku, a od 2016 roku toczy\u0142o si\u0119 post\u0119powanie arbitra\u017cowe wszcz\u0119te na wniosek strony polskiej. Powodem tego stanu rzeczy by\u0142 fakt, \u017ce \u201eDotychczasowa cena kontraktowa gazu dostarczanego na podstawie umowy podpisanej w 1996 r. nie odpowiada\u0142a cenie rynkowej\u201d. W wyroku Trybuna\u0142 Arbitra\u017cowy przychyli\u0142 si\u0119 do polskiego stanowiska i uprawni\u0142 PGNiG do \u017c\u0105dania obni\u017cenia ceny kontraktowej za gaz dostarczany przez Gazprom na podstawie kontraktu jamalskiego.\n\nS\u0142owa te nale\u017cy traktowa\u0107 jako zapowied\u017a zako\u0144czenia ch\u0119ci wsp\u00f3\u0142pracy ze stron\u0105 rosyjsk\u0105. Rzeczywi\u015bcie, rok p\u00f3\u017aniej, w listopadzie 2019 roku PGNiG przekaza\u0142o Gazpromowi o\u015bwiadczenie woli zako\u0144czenia obowi\u0105zywania kontraktu jamalskiego z dniem 31 grudnia 2022 roku. Jako uzasadnienie podano, \u017ce mo\u017cliwo\u015bci pozyskiwania gazu przez Polsk\u0119 z innych \u017ar\u00f3de\u0142 s\u0105 wystarczaj\u0105ce. W szczeg\u00f3lno\u015bci chodzi o \u201ezakontraktowanie dostaw gazu LNG, akwizycje z\u0142\u00f3\u017c gazu ziemnego na Morzu P\u00f3\u0142nocnym oraz dzia\u0142ania prowadzone przez operatora systemu przesy\u0142owego w zakresie rozbudowy systemu przesy\u0142owego\u201d.\n\nSprowadzanie skroplonego gazu ziemnego LNG (Liquid Natural Gas) stanowi jedn\u0105 z alternatyw dywersyfikacji dostaw tej substancji do Polski. Do zalet tego rozwi\u0105zania zalicza si\u0119 mi\u0119dzy innymi to, \u017ce LNG jest wydajny, ekologiczny, a tak\u017ce ta\u0144szy od gazu ziemnego pod wzgl\u0119dem koszt\u00f3w transportu i magazynowania. Jego dostarczanie mo\u017ce nast\u0119powa\u0107 drog\u0105 morsk\u0105, a w\u015br\u00f3d g\u0142\u00f3wnych importer\u00f3w znajduj\u0105 si\u0119 kraje Zatoki Perskiej. W 2006 roku podj\u0119to decyzj\u0119 o budowie nad Ba\u0142tykiem gazoportu \u2013 Terminalu LNG im. Prezydenta Lecha Kaczy\u0144skiego w \u015awinouj\u015bciu. Eksploatowany jest on od 2016 roku. W\u0142a\u015bcicielem terminalu jest sp\u00f3\u0142ka Polskie LNG S.A. Obecnie realizowany jest Program Rozbudowy Terminalu LNG, kt\u00f3ry sk\u0142ada si\u0119 z czterech element\u00f3w:\n\u2022 instalacji prze\u0142adunkowej LNG na kolej \u2013 rozszerzaj\u0105cej zakres \u015bwiadczonych us\u0142ug o mo\u017cliwo\u015b\u0107 za\u0142adunku kontener\u00f3w ISO i cystern kolejowych oraz umo\u017cliwiaj\u0105c\u0105 dotarcie do nowych potencjalnych klient\u00f3w,\n\u2022 dodatkowego nabrze\u017ca statkowego, kt\u00f3re umo\u017cliwi za\u0142adunek i roz\u0142adunek zbiornikowc\u00f3w, prze\u0142adunek LNG (transshipment) oraz za\u0142adunek jednostek bunkruj\u0105cych LNG i us\u0142ug\u0119 bunkrowania.\n\nRozszerzenie funkcjonalno\u015bci terminala realizowane jest cz\u0119\u015bciowo z funduszy Unii Europejskiej. Polskie LNG w 2019 roku pozyska\u0142o na ten cel 461 mln z\u0142 ze \u015brodk\u00f3w Europejskiego Funduszu Rozwoju Regionalnego w ramach Programu Operacyjnego Infrastruktura i \u015arodowisko 2014-2020. Ca\u0142kowita warto\u015b\u0107 projektu szacowana jest na ponad 1 mld z\u0142.\n\n29 maja poinformowano, \u017ce PGNiG rezerwuje obecnie 100 proc. mocy regazyfikacyjnych terminala. W ubieg\u0142ym roku sp\u00f3\u0142ka sprowadzi\u0142a 3,43 mld m3 skroplonego gazu ziemnego (po regazyfikacji) \u2013 o ponad jedn\u0105 czwart\u0105 wi\u0119cej ni\u017c rok wcze\u015bniej. W pierwszym kwartale tego roku wolumen dostaw LNG dla PGNiG wyni\u00f3s\u0142 0,98 mld m3 po regazyfikacji, co oznacza wzrost o 34 proc. rok do roku. Jak czytamy, sp\u00f3\u0142ka odbiera r\u00f3wnie\u017c coraz wi\u0119cej \u0142adunk\u00f3w spotowych, a tak\u017ce zwi\u0119ksza wolumen LNG w zwi\u0105zku z podpisanymi umowami d\u0142ugoterminowymi na dostawy tego gazu ze Stan\u00f3w Zjednoczonych.\n\nWarto r\u00f3wnie\u017c wspomnie\u0107 o tym, \u017ce 2018 roku Najwy\u017csza Izba Kontroli zadecydowa\u0142a o odtajnieniu raportu zatytu\u0142owanego Informacja o wynikach kontroli zawierania um\u00f3w gazowych oraz realizacji inwestycji \u2013 terminal LNG w \u015awinouj\u015bciu z 2013 roku. Negatywnie oceniono w nim op\u00f3\u017anienie realizacji inwestycji z powodu zaniechania dzia\u0142a\u0144 legislacyjnych przez ministr\u00f3w gospodarki oraz skarbu pa\u0144stwa, podczas gdy konieczno\u015b\u0107 wprowadzenia prawnych ram usprawniaj\u0105cych procedury inwestycyjne by\u0142a sformu\u0142owana ju\u017c w wytycznych \u201ePolityki dla przemys\u0142u gazu ziemnego\u201d z marca 2007 roku. W efekcie faza przygotowawcza projektu zamiast zak\u0142adanych dw\u00f3ch lat trwa\u0142a dwa razy d\u0142u\u017cej. Nadz\u00f3r nad jego wykonaniem przej\u0105\u0142 od sp\u00f3\u0142ki Polskie LNG w grudniu 2008 roku operator gazoci\u0105g\u00f3w przesy\u0142owych Gaz-System S.A.\n\nWypowied\u017a Jerzego Kwieci\u0144skiego uznajemy za prawdziw\u0105, poniewa\u017c przytoczone przez niego warto\u015bci (z niewielk\u0105 r\u00f3\u017cnic\u0105 w odniesieniu do roku 2016) uzupe\u0142niaj\u0105 si\u0119 z oficjalnymi danymi opublikowanymi na stronie PGNiG.", "lang": "pl"}