{"title": "Nie, Bill Gates nie ma planu wszczepiania ludziom czip\u00f3w", "subtitle": "W sieci pojawi\u0142y si\u0119 publikacje i filmy o rzekomych planach Billa Gates\u2019a czipowania ludzi. Czipy mia\u0142yby by\u0107 wszczepiane razem ze szczepionk\u0105 na Covid-19. Wszystko po to, by nas \u201egeolokalizowa\u0107\u201d, \u201emonitorowa\u0107\u201d oraz mie\u0107 ca\u0142\u0105 ludzko\u015b\u0107 pod kontrol\u0105. Miliarder nie ma takich plan\u00f3w.", "author": "sprawdzam.afp.com", "date": "2020-05-28T15:29:09+02:00", "vclaim_id": "vclaim-id-44184", "url": "https://sprawdzam.afp.com/nie-bill-gates-nie-ma-planu-wszczepiania-ludziom-czipow", "vclaim": "Nie, Bill Gates nie ma planu wszczepiania ludziom czip\u00f3w\n\nW sieci pojawi\u0142y si\u0119 publikacje i filmy o rzekomych planach Billa Gates\u2019a czipowania ludzi. Czipy mia\u0142yby by\u0107 wszczepiane razem ze szczepionk\u0105 na Covid-19. Wszystko po to, by nas \u201egeolokalizowa\u0107\u201d i \u201emonitorowa\u0107\u201d oraz mie\u0107 ca\u0142\u0105 ludzko\u015b\u0107 pod kontrol\u0105. Miliarder nie ma takich plan\u00f3w.\n\n- Polacy b\u0119d\u0105 zmuszani do szczepie\u0144 przeciwko koronawirusowi. Niepos\u0142uszni zap\u0142ac\u0105 grzywn\u0119 - czytamy w tytule publikacji zamieszczonej na Facebooku 25 maja.\n\n- \u017byjemy w erze innowacji, zatem potrzeba udowodnienia swojej to\u017csamo\u015bci nie tylko w \u015bwiecie fizycznym, ale i cyfrowym (...) Mo\u017cemy doczeka\u0107 si\u0119 czip\u00f3w identyfikacyjnych znacznie szybciej ni\u017c s\u0105dzili\u015bmy. A wszystko przez Covid-19.\n\nDalej: \n\n - ID2020 jest projektem cyfrowej to\u017csamo\u015bci, kt\u00f3ra opiera si\u0119 na Blockchain. Technologia zapewnia bezpiecze\u0144stwo i efektywno\u015b\u0107, a baza danych jest zdecentralizowana i rozproszona. Ka\u017cdy otrzyma sw\u00f3j w\u0142asny rekord z najwa\u017cniejszymi informacjami zapisanymi w bazie (...).\n\nPomys\u0142 ma swoje plusy. Zgubienie dokumentu to\u017csamo\u015bci nie b\u0119dzie przysparza\u0107 tak wielu problem\u00f3w jak obecnie (ostatecznie mo\u017ce okaza\u0107 si\u0119 nawet zb\u0119dny), a przest\u0119pcy chc\u0105c si\u0119 pod kogo\u015b podszy\u0107, b\u0119d\u0105 mieli utrudnione zadanie. Brak dokument\u00f3w to\u017csamo\u015bci jest problematyczny r\u00f3wnie\u017c w przypadku uchod\u017ac\u00f3w, kt\u00f3rzy trafiaj\u0105 do zupe\u0142nie obcych im kraj\u00f3w.\n\nJednak przeciwnicy projektu i dzia\u0142acze alarmuj\u0105, \u017ce ID2020 jest niczym innym jak globalnym systemem czipowania ludzi (...).\n\nTo nie jedyny taki artyku\u0142, w mediach spo\u0142eczno\u015bciowych by\u0142o wi\u0119cej podobnych tre\u015bci.\n\nJe\u015bli chodzi o czipowanie ludzi, to w sieci s\u0105 tak\u017ce popularne filmy. Jeden z nich zosta\u0142 opublikowany 25 maja na YouTubie. To kilkunastominutowy materia\u0142, z kt\u00f3rego wynika, \u017ce Bill Gates planuje w szczepionce na koronowirusa umie\u015bci\u0107 nanochipy.\n\nW innych filmach autorzy przestrzegaj\u0105 przed czipowaniem dzieci. Autorka por\u00f3wnuje wr\u0119cz obecn\u0105 sytuacj\u0119 odizolowania ludzi podczas pandemii z re\u017cimem totalitarnym nazistowskich Niemiec.\n\nPodobne informacje o planach Gates'a zala\u0142y media spo\u0142eczno\u015bciowe na ca\u0142ym \u015bwiecie. We Francji pisa\u0142a o nich m.in. s\u0142ynna aktorka Juliette Binoche: \u201ePodsk\u00f3rny czip dla wszystkich: M\u00f3wi\u0119 NIE. M\u00f3wi\u0119 NIE operacji Billa Gates'a. Nie nadajnikom 5G\u201d.\n\nJeszcze wi\u0119cej wpis\u00f3w tej tre\u015bci mo\u017cna odnale\u017a\u0107 w\u015br\u00f3d angloj\u0119zycznych u\u017cytkownik\u00f3w. Ten tweet zyska\u0142 blisko 11 tys. polubie\u0144 i 7,7 tys. udost\u0119pnie\u0144. Wed\u0142ug ostatnich bada\u0144 a\u017c 40 proc. zwolennik\u00f3w partii republika\u0144skiej twierdzi, \u017ce Bill Gates u\u017cyje szczepionki na Covid-19, by ich zaczipowa\u0107. Liczne s\u0105 filmy s\u0105 tak\u017ce filmy na YouTubie, tak jak ten, kt\u00f3ry zyska\u0142 blisko 2 mln. wy\u015bwietle\u0144 w ci\u0105gu dw\u00f3ch miesi\u0119cy.\n\nHiszpa\u0144skoj\u0119zyczni internauci twierdz\u0105 z kolei, \u017ce w czipie znajdzie si\u0119 r\u00f3wnie\u017c instrument do kontroli urodze\u0144, co doskonale wpisuje si\u0119 w scenariusz o \u201edepopulacji\u201d przypisywany Gates'owi, co nie jest prawd\u0105. Pisali\u015bmy o tym niejednokrotnie.\n\nAmeryka\u0144ski portal fact-checkingowy Snopes ju\u017c w 2017 r. jako jeden z pierwszych wykaza\u0142, \u017ce informacje o planach depopulacji \u015bwiata s\u0105 manipulacj\u0105.\n\nJak na razie nanoczip istnieje w sferze marze\u0144 jak na razie. Ten nieistniej\u0105cy obiekt mia\u0142by by\u0107 pod\u0142\u0105czony do sieci najnowszej generacji, kt\u00f3ra w takich krajach jak Polska ledwo raczkuje. Nie bardzo te\u017c jest co wszczepia\u0107, gdy\u017c jeszcze nie wynaleziono szczepionki na Covid-19\n\nW tek\u015bcie zatytu\u0142owanym \u201eCovid-19: Bill Gates proponuje WHO szczepionki z czipami RFID\u201d wielokrotnie pojawia si\u0119 to sformu\u0142owanie, kt\u00f3rego miliarder rzeczywi\u015bcie u\u017cy\u0142 w czasie czatu z internautami portalu Reddit. Mia\u0142 wtedy powiedzie\u0107:\n\nW przysz\u0142o\u015bci powinni\u015bmy mie\u0107 jaki\u015b rodzaj cyfrowego dokumentu to\u017csamo\u015bci, kt\u00f3ry poka\u017ce, kto niedawno wyzdrowia\u0142 lub u kogo zrobiony by\u0142 test, a jak ju\u017c w ko\u0144cu pojawi si\u0119 szczepionka (na Covid-19), kto by\u0142 na ni\u0105 zaszczepiony\u201d.\n\nTe sformu\u0142owania odnale\u017a\u0107 mo\u017cna te\u017c na blogu Billa Gates'a.\n\nAutorzy wielu publikacji twierdz\u0105, \u017ce wspomniane przez Gates'a \u201ecertyfikaty cyfrowe\u201d to po prostu \u201etatua\u017ce kwantowe \u201d, nad kt\u00f3rymi rzeczywi\u015bcie pracuj\u0105 naukowcy z Massachusetts Institute of Technology (MIT) i Uniwersytetu Rice'a, by stworzy\u0107 rejestry szczepie\u0144\u201d.\n\nO doprecyzowanie, czym maj\u0105 by\u0107 certyfikaty cyfrowe, o kt\u00f3rych wspomina Gates, zesp\u00f3\u0142 AFP zwr\u00f3ci\u0142 si\u0119 do Fundacji Billa i Melindy Gates\u00f3w.\n\n- M\u00f3wi\u0105c o certyfikatach cyfrowych Gates ma na my\u015bli prace nad stworzeniem platformy cyfrowej dzia\u0142aj\u0105cej na zasadach \u201eopen source\u201d (czyli z licencj\u0105 do oprogramowania dost\u0119pn\u0105 dla wszystkich), kt\u00f3ra umo\u017cliwia\u0142aby bezpieczny dost\u0119p np. do wynik\u00f3w testu (na Covid-19) - napisa\u0142 Dan Wattendorf, dyrektor innowacyjnych technologii w Fundacji Billa i Melindy Gates\u00f3w w mailu z 6 maja.\n\nW informatyce \u201ecertyfikat klucza publicznego\u201d (identity certificate), to podstawa dla bezpiecznego funkcjonowania platform. Jest niezb\u0119dny do autentyfikacji mi\u0119dzy podmiotem informatycznym a zaufan\u0105 osob\u0105 trzeci\u0105, np. mi\u0119dzy bankiem a klientem. To\u017csamo\u015b\u0107 cyfrowa nie ma nic wsp\u00f3lnego z dowodem to\u017csamo\u015bci osoby.\n\nZwolennicy teorii spiskowej, wed\u0142ug kt\u00f3rej Bill Gates mia\u0142by zaczipowa\u0107 ca\u0142\u0105 ludzko\u015b\u0107 myl\u0105 termin okre\u015blaj\u0105cy \u201ecertyfikaty cyfrowe\u201d z \u201etatua\u017cami kropek kwantowych\u201d.\n\nTe rozwi\u0105zania nie maj\u0105 ze sob\u0105 nic wsp\u00f3lnego. Ani jedno, ani drugie nie s\u0142u\u017cy do namierzania czy do geolokalizacji ludzi. A co najwa\u017cniejsze nie przewiduje umieszczenia w ludzkim ciele implantu elektronicznego.\n\nZ opublikowanego w prasie naukowej w 2019 r. artyku\u0142u dowiadujemy si\u0119, \u017ce naukowcy z MIT i Uniwersytetu Rice'a opracowali nanocz\u0105steczki na bazie miedzi, nazwane \u201ekropkami kwantowymi\u201d.\n\nWszczepione pod sk\u00f3r\u0119 przy pomocy mikroigie\u0142ek, po dw\u00f3ch minutach rozpuszczaj\u0105 si\u0119 pozostawiaj\u0105c niewidzialne go\u0142ym okiem kropeczki. Mog\u0105 one by\u0107 odczytane jedynie za pomoc\u0105 specjalnego smartfonu z filtrem i aplikacj\u0105 w \u015bwietle bliskim podczerwieni. Przez to, \u017ce kropki tworz\u0105 r\u00f3\u017cne wzory - k\u00f3\u0142ka, kwadraty - przypominaj\u0105 klasyczne tatua\u017ce. St\u0105d te\u017c nazwano to rozwi\u0105zanie \u201etatua\u017cami kropki kwantowej\u201d (quantum dots tattoo). Naukowcy z MIT i Uniwersytetu Rice'a chc\u0105 przy pomocy quantum-dots \u201ezapisywa\u0107 dane medyczne o szczepieniach\" - czytamy w depeszy AFP. Twierdz\u0105, \u017ce mo\u017cliwe jest, by razem z nanocz\u0105steczkami podawa\u0107 te\u017c szczepionki.\n\nW \u017cadnym wypadku Bill Gates nie m\u00f3wi o czipie, czy o implancie elektronicznym.\n\nTechnologia ta mog\u0142aby by\u0107 pomocna np. w krajach Trzeciego \u015awiata gdzie, z r\u00f3\u017cnych przyczyn - konflity zbrojne, bieda, kataklizmy, wyst\u0119puj\u0105 problemy z tradycyjnymi ksi\u0105\u017ceczkami szczepie\u0144. Mog\u0142aby te\u017c u\u0142atwi\u0107 prowadzenie szczepie\u0144 ochronnych na du\u017c\u0105 skal\u0119, czym od wielu lat zajmuje si\u0119 Fundacja Billa i Melindy Gates\u00f3w.\n\nJeden ze wsp\u00f3\u0142tw\u00f3rc\u00f3w rozwi\u0105zania Kevin McHugh z Uniwersytetu Rice'a, w wypowiedzi dla ameryka\u0144skiego portalu FactCheck.org podkre\u015bli\u0142, \u017ce \u201enie ma mo\u017cliwo\u015bci \u015bledzenia czy te\u017c geolokalizacji cz\u0142owieka\u201d przy pomocy takiego tatua\u017cu.\n\n\u201eTa technologia daje bardzo ograniczone mo\u017cliwo\u015bci odczytu danych. Tatua\u017ce mog\u0105 by\u0107 odczytane tylko na miejscu, z bliska, z odleg\u0142o\u015bci nie wi\u0119kszej ni\u017c 30 centymetr\u00f3w\u201d, podkre\u015bli\u0142 naukowiec.\n\nCo Gates ma wsp\u00f3lnego z tatua\u017cami?\n\nDlaczego Gates'a skojarzono z tatua\u017cami? Odpowied\u017a mo\u017cna znale\u017a\u0107 na stronie Uniwersytetu Rice'a w komunikacie prasowym o pracach nad tym rozwi\u0105zaniem. Poni\u017cej zrzut ekranu z komunikatu.\n\nKevin McHugh t\u0142umaczy, \u017ce \u201e Fundacja Billa i Melindy Gates\u00f3w nawi\u0105za\u0142a kontakt\u201d z naukowcami prosz\u0105c o znalezienie rozwi\u0105zania, kt\u00f3re pozwoli\u0142oby \u0142atwo identyfikowa\u0107 osoby zaszczepione w czasie program\u00f3w szczepie\u0144 ochronnych na wi\u0119ksz\u0105 skal\u0119.\n\nFundacja finansuje wiele projekt\u00f3w naukowych w dziedzinie szczepie\u0144, zdrowia publicznego, walki z ub\u00f3stwem i styka si\u0119 na co dzie\u0144 z problemem braku danych o szczepieniach.\n\nW podsumowaniu prac, Kevin McHugh podkre\u015bli\u0142, \u017ce \u201etatau\u017ce kropkami kwantowymi zawiera\u0107 mog\u0105 jedynie informacje o szczepieniu\u201d, w \u017cadnym razie nie mog\u0105 zawiera\u0107 \u201einformacji o szczepionej osobie\u201d. Doda\u0142, \u017ce ich stosowanie mog\u0142oby si\u0119 odbywa\u0107 jedynie na zasadzie dobrowolno\u015bci a wszelkie dane powinny podlega\u0107 ochronie.\n\nPlusem rozwi\u0105zania, je\u015bli w og\u00f3le w przysz\u0142o\u015bci uda\u0142oby si\u0119 je wdro\u017cy\u0107 - podkre\u015bli\u0142 McHugh - jest unikanie dublowania szczepie\u0144. Kiedy nie ma dost\u0119pu do historii szczepie\u0144, nie wiadomo na jakie choroby dana osoba zosta\u0142a zaszczepiona, pojawia si\u0119 ryzyko, \u017ce zaszczepi si\u0119 j\u0105 na chorob\u0119 na kt\u00f3r\u0105 ju\u017c j\u0105 wcze\u015bniej zaszczepiono.\n\nW publikacjach o czipach Gates'a mowa jest te\u017c cz\u0119sto o wielkim projekcie \u201eID2020\u201d, czasem zwanym sojuszem ID2020, w kt\u00f3rym Bill Gates mia\u0142by gra\u0107 pierwsze skrzypce. Niekt\u00f3rzy wr\u0119cz twierdz\u0105, \u017ce Gates po to tylko stworzy\u0142 wirusa, \u017ceby nas zaszczepi\u0107 a przy okazji zaczipowa\u0107, w celu uzyskania totalnej kontroli nad \u015bwiatem.\n\nCzym rzeczywi\u015bcie jest sojusz ID2020? To szeroka inicjatywa publiczno-prywatnego partnerstwa wsp\u00f3\u0142tworzona m.in. przez Gavi (Globalny Sojusz na rzecz Szczepionek i Szczepie\u0144) oraz firm\u0119 Microsoft. Jej celem, jak czytamy na stronie internetowej ID2020, jest poprawa \u017cycia ludzi poprzez dost\u0119p do systemu cyfrowej to\u017csamo\u015bci dla wszystkich na \u015bwiecie, w szczeg\u00f3lno\u015bci dla tych kt\u00f3rzy, w wyniku np. konflik\u00f3w zbrojnych, kataklizm\u00f3w, nie posiadaj\u0105 \u017cadnych dokument\u00f3w to\u017csamo\u015bci.\n\nInicjatywa wpisuje si\u0119 w agend\u0119 na rzecz Zr\u00f3wnowa\u017conego Rozwoju 2015- 2030 Narod\u00f3w Zjednoczonych przyj\u0119t\u0105 przez wszystkie 193 pa\u0144stwa cz\u0142onkowskie ONZ Rezolucj\u0105 Zgromadzenia Og\u00f3lnego 25 wrze\u015bnia 2015 roku w Nowym Jorku. Cel 16.9 przewiduje zapewnienie do 2030 roku wszystkim to\u017csamo\u015bci prawnej, w tym rejestracj\u0119 urodzin.\n\nProblem jest powa\u017cny: ponad miliard ludzi na \u015bwiecie nie ma mo\u017cliwo\u015bci korzystania ze swoich podstawowych praw, m.in. pomocy spo\u0142ecznej czy edukacji, a tak\u017ce praw wyborczych, tylko dlatego, \u017ce nie posiada dokumentu to\u017csamo\u015bci, czytamy na stronie ID2020.\n\nNatomiast w krajach gdzie to\u017csamo\u015b\u0107 cyfrowa jest stosowana, sojusz ID2020 chce, dzi\u0119ki swoim rozwi\u0105zaniom, zagwarantowa\u0107 jak najwi\u0119ksz\u0105 ochron\u0119 danych osobowych w \u015bwiecie w kt\u00f3rym powszechn\u0105 praktyk\u0105 sta\u0142o si\u0119 ich gromadzenie przez r\u00f3\u017cne podmioty w celach komercyjnych.\n\nSzefowa ID2020 Dakota Gruener w rozmowie z portalem informacyjnym \u201cThe Humanitarian\u201d powiedzia\u0142a, \u017ce sojusz ID2020 wyklucza stosowanie implant\u00f3w elektronicznych czy te\u017c czip\u00f3w ze wzgldu na ryzyko ich u\u017cycia bez zgody u\u017cytkownika.\n\nWarto doda\u0107, \u017ce teoria \u0142\u0105cz\u0105ca ID2020 z czipowaniem ludzi pojawi\u0142a si\u0119 wcze\u015bniej ni\u017c wybuch\u0142a epidemia COVID-19. Alex Jones, skrajnie prawicowy propagator teorii spiskowych, twierdzi\u0142 ju\u017c w pa\u017adziernku 2019r. na stronie Infowars, \u017ce w ramach programu ID2020 wszczepiane s\u0105 implanty osobom bezdomnym w celu ich \u015bledzenia.\n\nPodsumowuj\u0105c. Fa\u0142szywe informacje oskar\u017caj\u0105ce Billa Gates'a o zamiar czipowania ludzko\u015bci si\u0119gaj\u0105 do r\u00f3\u017cnych \u017ar\u00f3de\u0142, projekt\u00f3w, bada\u0144 naukowych w kt\u00f3rych miliarder faktycznie uczestniczy b\u0119d\u0105c zaanga\u017cowanym w programy szczepie\u0144 i to\u017csamo\u015bci cyfrowej.\n\nJednak mylnie ich autorzy interpretuj\u0105 wyrwane z kontekstu informacje, \u0142\u0105cz\u0105 w\u0105tki i poj\u0119cia nie maj\u0105ce ze sob\u0105 nic wsp\u00f3lnego, tworz\u0105c kolejn\u0105 spiskow\u0105 teori\u0119, a wszystko to trafia na podatny grunt u przeciwnik\u00f3w szczepionek.", "lang": "pl"}