{"title": "Nei, norske pasienters tilgang til nye medisiner og behandlinger er ikke p\u00e5 bunniv\u00e5 i Europa.", "subtitle": "Norge ligger i midtsjiktet i Europa n\u00e5r det gjelder tilgang til nye medisiner.", "author": "www.faktisk.no", "date": null, "vclaim_id": "vclaim-id-38126", "url": "https://www.faktisk.no/faktasjekker/vDV/nei-norske-pasienters-tilgang-til-nye-medisiner-og-behandlinger-er-ikke-pa-bunniva-i-europa", "vclaim": "14. oktober publiserte nettstedet Politiskukorrekt.org et leserinnlegg med tittelen \u00abNorge \u00f8dsler bort milliarder til EU og FN \u2013 men nordmenn f\u00e5r ikke livreddende kreftbehandling\u00bb.\n\nInnlegget er signert Finn Helge Quist, og er en forkortet versjon av et leserinnlegg som ble publisert i Haugesunds Avis 25. mars \u2013 alts\u00e5 for over syv m\u00e5neder siden. I lokalavisen hadde innlegget tittelen \u00abNye kreftmedisiner: Norge p\u00e5 bunn i Europa\u00bb.\n\nInnlegget ble ogs\u00e5 publisert i Nettavisen 25. mars, da med overskriften \u00abNorge er p\u00e5 kreftmedisin-bunnen i Europa\u00bb.\n\nQuist har som p\u00e5r\u00f8rende til sin kreftsyke kone kjempet for at Norge raskere skal ta i bruk nye kreftmedisiner og nye behandlingsmetoder. I intervjuer og i flere leserinnlegg har han argumentert for sitt syn. Han har ogs\u00e5 holdt appell foran Stortinget, og v\u00e6rt i m\u00f8te med helseminister Bent H\u00f8ie (H).\n\nI innlegget skriver Quist at Norge er et av de tregeste landene i Europa med \u00e5 innf\u00f8re nye kreftmedisiner.\n\nEtter at \u00abPolitisk ukorrekt\u00bb publiserte innlegget, har det f\u00e5tt nytt liv i sosiale medier. I skrivende stund er artikkelen delt over 1900 ganger p\u00e5 Facebook. 1500 av dem kommer fra Politisk ukorrekts egen side.\n\nStemmer det at rapporten viser at norske pasienters tilgjengelighet til nye kreftbehandlinger er p\u00e5 bunniv\u00e5 i Europa, og at bare noen land i \u00d8st-Europa ligger bak oss?\n\nRapporten Quist viser til, Patients Waiting to Access Innovative Therapies 2018, ofte omtalt som W.A.I.T\u2013rapporten, ble f\u00f8rst utgitt i februar i \u00e5r.\n\nDet er selskapet IQVIA som lager W.A.I.T\u2013rapporten p\u00e5 oppdrag fra den europeiske legemiddelindustriforeningen EFPIA. Rapporten gis ut hvert \u00e5r og inneholder blant annet statistikk om hvor lang tid det tar f\u00f8r et legemiddel er EU-godkjent, til det tas i bruk i pasientbehandling.\n\nQuist viser blant annet til figuren under. Det er en oversikt over tilgangen til 121 medisiner, ikke bare kreftmedisiner, som ble EU-godkjent i perioden 2015 til og med 2017. If\u00f8lge tabellen er 42 av de 121 godkjente medisinene tatt i bruk i Norge.\n\nHer ser vi at Norge ligger p\u00e5 bunn blant de vesteuropeiske landene, og foran ni \u00f8steuropeiske land. Da Quist kom med p\u00e5standen i mars, stemte den alts\u00e5 overens med tallene som presenteres i rapporten.\n\nIf\u00f8lge medisinsk fagdirekt\u00f8r i Legemiddelverket, Steinar Madsen, inneholdt imidlertid rapporten s\u00e5 mange feil at den ble trukket tilbake, rettet, og gitt ut i ny versjon 3. april. Den nye versjonen kom alts\u00e5 ni dager etter at Quists leserinnlegg ble publisert i Haugesunds Avis.\n\nI den endelige rapporten som kom i april, ser bildet annerledes ut.\n\nSverige, Slovakia, Tsjekkia og Latvia er lagt til i oversikten. Norge har klatret fra 18. til 15. plass p\u00e5 listen, og ligger n\u00e5 litt over midten. Den justerte oversikten viser i tillegg at det heller ikke bare er \u00f8steuropeiske land som ligger bak oss. B\u00e5de Irland, Portugal og Island ligger etter Norge.\n\nDa Politisk ukorrekt publiserte leserinnlegget i oktober, var den korrigerte rapporten utgitt og tilgjengelig. P\u00e5standen stemmer ikke lenger n\u00e5r den fremmes p\u00e5 nytt.\n\nHan viser til tabellen under:\n\nDen opprinnelige oversikten st\u00f8tter p\u00e5standene Quist kom med i leserinnlegget i Haugesunds Avis. Men ogs\u00e5 disse tallene er justert i den endelige rapporten, noe som gj\u00f8r at bildet har endret seg:\n\nNorges plassering er endret fra 19. til 17., og vi g\u00e5r forbi Irland og Island. Slovakia, Tsjekkia og Latvia er lagt til i oversikten. Det betyr at da Politisk ukorrekt publiserte innlegget 14. oktober, var ogs\u00e5 p\u00e5standene om kreftmedisin feil.\n\nSteinar Madsen i Statens Legemiddelverk har lest innlegget b\u00e5de innlegget og W.A.I.T\u2013rapporten. Han p\u00e5peker innledningsvis at dette er et sv\u00e6rt vanskelig tema. Han gjentar at tallene Quist viser til er hentet fra den f\u00f8rste utgaven av rapporten, som alts\u00e5 inneholdt en rekke feil.\n\n\u2013 Norge har justert tallene, men hva andre land har gjort, vet jeg ikke. Vi kan derfor heller ikke v\u00e6re sikre p\u00e5 at den endelige rapporten gir et riktig bilde, sier Madsen.\n\n\u2013 I f\u00f8rste utgave angis det at Norge tok i bruk 42 av totalt 121 legemidler. Det riktige tallet er 62. For kreftlegemidler er det feilaktige tallet 11, det riktige er 17 av totalt 31. Da er vi noe mer midt p\u00e5 treet enn i den f\u00f8rste utgaven.\n\nDet er ikke f\u00f8rste gang Madsen har funnet feil i en W.A.I.T\u2013rapport.\n\n\u2013 Det har v\u00e6rt feil i tallmaterialet ved flere anledninger. For eksempel angis det i 2017-utgaven at Norge tok i bruk 41 legemidler i 2015 og 2016, mens 2018-utgaven angir at tallene for 2015 og 2016 var 39.\n\nDet er if\u00f8lge Madsen flere \u00e5rsaker til at det er vanskelig \u00e5 stole p\u00e5 innholdet i slike rapporter.\n\n\u2013 Vi vet for eksempel ikke hvilke 121 medisiner som er tatt med i rapporten. I tillegg er det store forskjeller fra land til land n\u00e5r det gjelder hvilke restriksjoner som er knyttet opp til bruken av de forskjellige medisinene. Det er ingen automatikk i at et land som har tatt i bruk nye medisiner, gir dem til alle pasienter som kan ha effekt av dem.\n\nMadsen mener det nesten er umulig \u00e5 gj\u00f8re slike sammenligninger p\u00e5 tvers av landegrenser.\n\nIf\u00f8lge Madsen gj\u00f8r Norge vurderinger av kostnadseffektivitet f\u00f8r legemidler tas i bruk. Han sier det er publisert artikler som viser at mange nye legemidler ikke har noen mereffekt, blant annet en studie publisert i British Medical Journal.\n\n\u2013 Vi har et forholdsvis effektivt system for kostnadsvurderinger og legemidler som er for kostbare og/eller for lite virksomme, blir ikke tatt i bruk i Norge. Noen blir heller ikke solgt i Norge, sier Madsen.\n\nI Norge er det Beslutningsforum for nye metoder som tar avgj\u00f8relser om nye medisiner og behandlinger skal innf\u00f8res. Beslutningsforumet er et samarbeid mellom spesialisthelsetjenesten ved de regionale helseforetakene (RHF), sykehus (HF), Statens legemiddelverk, Folkehelseinstituttet, Statens str\u00e5levern og Helsedirektoratet.\n\nI tillegg er brukere involvert i arbeidet gjennom referansegruppen og det er tatt inn en brukerrepresentant i det nasjonale beslutningsorganet.\n\nFinn Helge Quists kone m\u00e5tte gi tapt for kreftsykdommen. Til Faktisk.no sier han at han er ferdig med kreftkampen, og ikke orker \u00e5 g\u00e5 inn i nye diskusjoner om kreft og medisiner.\n\nDet er nytt for Quist at leserinnlegget han skrev i Haugesunds Avis, delvis er gjengitt p\u00e5 nettstedet Politisk ukorrekt. Han har verken h\u00f8rt om nettstedet, eller blitt kontaktet av dem.\n\nQuist sier at han ikke har problemer med at p\u00e5standen i leserinnlegget faktasjekkes.\n\n\u2013 Jeg gjengir bare statistikk fra en internasjonal rapport, sier han.\n\nUt over dette \u00f8nsker han ikke \u00e5 kommentere saken.\n\nFaktisk.no har ogs\u00e5 v\u00e6rt i kontakt med nyhetsredakt\u00f8r i Haugesunds Avis, som ikke kan huske \u00e5 ha f\u00e5tt noen henvendelse fra Politisk ukorrekt. Han opplyser at avisa ber dem som \u00f8nsker \u00e5 republisere leserinnlegg fra Haugesunds Avis, om \u00e5 kontakte den som har skrevet innlegget.\n\nUtgangspunktet for faktasjekken er leserinnlegget som ble publisert p\u00e5 Politisk ukorrekt 14. oktober. Innlegget ble opprinnelig publisert i Haugesunds Avis 25. mars.\n\nI dette innlegget p\u00e5st\u00e5s det at en ny rapport viser at \u00abnorske pasienters tilgjengelighet til de nye behandlingene er p\u00e5 bunniv\u00e5 i Europa, og at kun enkelte land i \u00d8st-Europa ligger bak oss p\u00e5 listen\u00bb.\n\u2022 Politisk ukorrekt publiserte deler av et leserinnlegg som tidligere har st\u00e5tt p\u00e5 trykk i Haugesunds Avis uten \u00e5 kontakte forfatteren av innlegget eller avisen.\n\u2022 Rapporten det vises til ble oppdatert 3. april. Rettinger har f\u00f8rt til at Norge kommer bedre ut.\n\u2022 Steinar Madsen i Legemiddelverket peker p\u00e5 at det har v\u00e6rt feil i tallmaterialet til rapporten ved flere anledninger. Man vet heller ikke hvilke land som har rettet opp eventuelle feil, og hvilke som ikke har gjort det.\n\u2022 Med utgangspunkt i den f\u00f8rste versjonen av rapporten var Quists p\u00e5stand riktig da den ble publisert i mars. Det var bare denne versjonen Quist hadde tilgjengelig da han skrev innlegget.\n\u2022 Politisk ukorrekt publiserte p\u00e5standen p\u00e5 nytt 14. oktober. Da hadde en oppdatert versjon av rapporten v\u00e6rt tilgjengelig siden april. Det er derfor ikke lenger hold i p\u00e5standen.\n\u2022 Etter at Faktisk.no kontaktet Politisk ukorrekt for tilsvar, har de oppdatert artikkelen. Leserne gj\u00f8res n\u00e5 oppmerksomme p\u00e5 at IQVIA-rapporten er endret p\u00e5 grunn av un\u00f8yaktigeter i den opprinnelige rapporten. Politisk ukorrekt har n\u00e5 lenket leserne til den nye.", "lang": "no"}