{"title": "Ile wynosi \u015brednie wynagrodzenie kobiet?", "subtitle": "Ile wynosi \u015brednie wynagrodzenie kobiet? Sprawdzamy co na ten temat powiedzia\u0142 W\u0142odzimierz Czarzasty. Czy jego s\u0142owa s\u0105 zgodne z prawd\u0105?", "author": "demagog.org.pl", "date": null, "vclaim_id": "vclaim-id-2656", "url": "https://demagog.org.pl/wypowiedzi/ile-wynosi-srednie-wynagrodzenie-kobiet/", "vclaim": "Wed\u0142ug badania Sedlak&Sedlak z roku 2015, przeprowadzonego na pr\u00f3bie 81 349 m\u0119\u017cczyzn oraz 61 661 kobiet, mediana zarobk\u00f3w m\u0119\u017cczyzn wynosi odpowiednio 4200 z\u0142otych oraz w przypadku kobiet \u2013 3400 z\u0142otych. Oznacza to luk\u0119 p\u0142acow\u0105 o wysoko\u015bci 19%.\n\nBadania przeprowadzone przez GUS wskazuj\u0105, \u017ce na 2014 rok przeci\u0119tne wynagrodzenie m\u0119\u017cczyzn wynios\u0142o 4481,75 z\u0142otych, a w przypadku kobiet \u2013 3717,57 z\u0142otych. Wed\u0142ug badania m\u0119\u017cczy\u017ani uzyskali przeci\u0119tne miesi\u0119czne wynagrodzenie o 9,1% wy\u017csze, a kobiety o 9,5% ni\u017csze od przeci\u0119tnego miesi\u0119cznego wynagrodzenia og\u00f3\u0142em w skali kraju. Przeci\u0119tne miesi\u0119czne wynagrodzenie m\u0119\u017cczyzn by\u0142o o 20,6% wy\u017csze od przeci\u0119tnego miesi\u0119cznego wynagrodzenia kobiet. R\u00f3wnie\u017c przeci\u0119tne godzinowe wynagrodzenie m\u0119\u017cczyzn by\u0142o o 13,9% wy\u017csze od przeci\u0119tnego godzinowego wynagrodzenia kobiet. W 2014 roku wska\u017anik zr\u00f3\u017cnicowania wynagrodze\u0144 kobiet i m\u0119\u017cczyzn dla Polski wyni\u00f3s\u0142 7,7, tym samym kobiety za godzin\u0119 pracy zarabia\u0142y \u015brednio o 7,7% mniej od m\u0119\u017cczyzn.\n\nDane opublikowane przez Komisj\u0119 Europejsk\u0105 wskazuj\u0105, \u017ce r\u00f3\u017cnica w \u015bredniej p\u0142acy godzinowej kobiet i m\u0119\u017cczyzn w Polsce w 2015 roku wynosi\u0142a 6,4%, natomiast r\u00f3\u017cnica w ca\u0142o\u015bciowych zarobkach kobiet i m\u0119\u017cczyzn wynosi\u0142a 29,6%.\n\nJak podaje Eurostat, r\u00f3\u017cnica w \u015bredniej p\u0142acy godzinowej kobiet i m\u0119\u017cczyzn na terenie Unii Europejskiej na rok 2014 wynosi\u0142a 16,1%. Polska stanowi\u0142a czwarty kraj z najmniejsz\u0105 r\u00f3\u017cnic\u0105 p\u0142ac godzinowych w Unii Europejskiej zaraz po S\u0142owenii, Malcie oraz W\u0142oszech, natomiast w Estonii r\u00f3\u017cnica ta jest najwi\u0119ksza i wynosi 28,3%.\n\nWypowied\u017a zostaje uznana za prawdziw\u0105 ze wzgl\u0119du na zgodno\u015b\u0107 z wynikami Og\u00f3lnopolskiego Badania Wynagrodze\u0144 przeprowadzonego w 2015 roku przez Sedlak&Sedlak.", "lang": "pl"}