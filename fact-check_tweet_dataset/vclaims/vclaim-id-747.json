{"title": "Ile czasu ma s\u0119dzia na uzasadnienie wyroku?", "subtitle": "Ile czasu ma s\u0119dzia na uzasadnienie wyroku? Czy powininen zrobi\u0107 to w 7dni, jak m\u00f3wi polityk Stanis\u0142aw Piotrowicz? Odpowied\u017a znajdziecie w naszej analizie.", "author": "demagog.org.pl", "date": null, "vclaim_id": "vclaim-id-747", "url": "https://demagog.org.pl/wypowiedzi/ile-czasu-ma-sedzia-na-uzasadnienie-wyroku/", "vclaim": "Ile czasu ma s\u0119dzia na uzasadnienie wyroku?\n\nS\u0119dzia Wojciech \u0141\u0105czewski, kt\u00f3ry orzeka\u0142 w sprawie Mariusza Kami\u0144skiego, skazanego w I instancji na 3 lata wi\u0119zienia za przekroczenie uprawnie\u0144 (jako funkcjonariusz publiczny \u2013 szef Centralnego Biura Antykorupcyjnego) z art. 231 par. 1 Kodeksu Karnego, napisa\u0142 swoje uzasadnienie po 152 dniach od z\u0142o\u017cenia pierwszego wniosku o sporz\u0105dzenie uzasadnienia.\n\n\u201eW terminie zawitym 7 dni od daty og\u0142oszenia, a gdy ustawa przewiduje dor\u0119czenie wyroku, od daty jego dor\u0119czenia, strona, a w wypadku wyroku warunkowo umarzaj\u0105cego post\u0119powanie, wydanego na posiedzeniu, tak\u017ce pokrzywdzony, mog\u0105 z\u0142o\u017cy\u0107 wniosek o sporz\u0105dzenie na pi\u015bmie i dor\u0119czenie uzasadnienia wyroku. Sporz\u0105dzenie uzasadnienia z urz\u0119du nie zwalnia strony oraz pokrzywdzonego od z\u0142o\u017cenia wniosku o dor\u0119czenie uzasadnienia. Wniosek sk\u0142ada si\u0119 na pi\u015bmie\u201e.\n\nW zwi\u0105zku z tym termin 7 dni dotyczy nie s\u0119dziego, a stron \u2013 jest to czas na z\u0142o\u017cenie wniosku o sporz\u0105dzenie na pi\u015bmie i dor\u0119czenie uzasadnienia wyroku.\n\nS\u0119dzia natomiast ma 14 dni na sporz\u0105dzenie takiego uzasadnienia. Stanowi o tym art. 423 par. 1 Kodeksu Post\u0119powania Karnego \u2013\n\n\u201eUzasadnienie wyroku powinno by\u0107 sporz\u0105dzone w ci\u0105gu 14 dni od daty z\u0142o\u017cenia wniosku o sporz\u0105dzenie uzasadnienia, a w wypadku sporz\u0105dzenia uzasadnienia z urz\u0119du \u2013 od daty og\u0142oszenia wyroku; w sprawie zawi\u0142ej, w razie niemo\u017cno\u015bci sporz\u0105dzenia uzasadnienia w terminie, prezes s\u0105du mo\u017ce przed\u0142u\u017cy\u0107 ten termin na czas oznaczony\u201e.\n\nZgodnie z o\u015bwiadczeniem Rzecznika Prasowego ds. karnych S\u0105du Okr\u0119gowego w Warszawie termin ten zosta\u0142 przed\u0142u\u017cony (na co pozwala art. 423 par. 1 KPK) przez prezesa s\u0105du \u2013\n\n\u201edo dnia 30 wrze\u015bnia 2015 r., uznaj\u0105c taki czas za niezb\u0119dny ze wzgl\u0119du na stopie\u0144 skomplikowania sprawy pod wzgl\u0119dem faktycznym i prawnym, obszerno\u015b\u0107 materia\u0142u dowodowego oraz fakt, i\u017c zasadnicz\u0105 jego cz\u0119\u015b\u0107 stanowi\u0105 materia\u0142y \u015bci\u015ble tajne\u201e.\n\nW zwi\u0105zku z tym wypowied\u017a uznajemy za fa\u0142szyw\u0105. Po pierwsze s\u0119dzia Wojciech \u0141\u0105czewski mia\u0142 obowi\u0105zek sporz\u0105dzi\u0107 uzasadnienie wyroku na wniosek w ci\u0105gu nie 7, a 14 dni lub w innym terminie oznaczonym przez prezesa s\u0105du \u2013 co w tym przypadku mia\u0142o miejsce. Dochowa\u0142 w ten spos\u00f3b swojego obowi\u0105zku. Po drugie polityk pomija t\u0119 kluczow\u0105 kwesti\u0119 wprowadzaj\u0105c potencjalnych adresat\u00f3w w b\u0142\u0105d.", "lang": "pl"}