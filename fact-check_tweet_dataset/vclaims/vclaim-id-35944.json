{"title": "Renzi e fattura elettronica: bene, ma non benissimo", "subtitle": "", "author": "pagellapolitica.it", "date": null, "vclaim_id": "vclaim-id-35944", "url": "https://pagellapolitica.it/dichiarazioni/8373/renzi-e-fattura-elettronica-bene-ma-non-benissimo", "vclaim": "Ma \u00e8 davvero cos\u00ec? Abbiamo verificato e le cose non stanno come dice Renzi.\n\nPer esempio, l\u2019utilizzo di questo strumento \u2013 come ha sottolineato la Commissione europea in una raccomandazione all\u2019Italia del 2017 \u2013 permetter\u00e0 una maggiore tracciabilit\u00e0 dei pagamenti, in un Paese come l\u2019Italia dove pagamenti elettronici ed evasione dell\u2019Iva sono rispettivamente minori e maggiori rispetto alla media Ue.\n\nCome abbiamo spiegato in un precedente fact-checking, secondo Bruxelles le politiche del governo Conte, basate su stime di crescita troppo ottimistiche, avevano peggiorato nei primi mesi di quest\u2019anno il rapporto debito/Pil previsto per il 2019 e i due anni successivi.\n\nPer scongiurare l\u2019avvio della procedura d\u2019infrazione, l\u2019Ue aveva chiesto all\u2019Italia di prendere provvedimenti per ridurre il deficit previsto per il 2019. Cosa che \u00e8 avvenuta il 1\u00b0 luglio 2019, quando il Consiglio dei ministri ha approvato due provvedimenti, convincendo due giorni dopo l\u2019Ue a non avviare la procedura per disavanzo eccessivo.\n\nIl primo provvedimento del governo Lega-M5s \u00e8 stato il disegno di legge sull\u2019assestamento di bilancio per il 2019, che come spiega il Ministero dell\u2019Economia ha un valore pari a circa 6,1 miliardi di euro, frutto della differenza tra maggiori entrate ottenute in questi primi mesi dell\u2019anno e minori spese.\n\nIl 23 luglio 2019, il testo \u00e8 stato approvato al Senato e al 30 agosto 2019 \u00e8 alla Camera, dove non \u00e8 ancora stato preso in esame.\n\nTra le maggiori entrate tenute in considerazione dal ddl, circa 2,9 miliardi di euro si sono ottenuti grazie a maggiori entrate tributarie. Tra queste ultime, alcune sono una tantum, come la chiusura del contenzioso tra lo Stato e il gruppo Kering \u2013 che ha portato nelle casse dell\u2019erario circa 1,25 miliardi di euro \u2013 altre pi\u00f9 strutturali, come i maggiori ricavi ottenuti grazie alla fatturazione elettronica.\n\nNei primi sei mesi del 2019, le entrate per l\u2019Iva sono aumentate di circa 2 miliardi di euro rispetto allo stesso periodo dell\u2019anno scorso. Qui si \u00e8 sentito, con ogni probabilit\u00e0, anche l\u2019effetto di una misura come la fatturazione elettronica, come \u00e8 stato notato dalla stampa.\n\nCome abbiamo spiegato in un precedente fact-checking, tra le altre maggiori entrate che hanno permesso di ridurre il deficit previsto per il 2019 vanno per\u00f2 anche contati 600 milioni di maggiori entrate contributive, e oltre 2 miliardi e 740 milioni di euro di utili e dividendi che lo Stato ha recuperato da Cassa depositi e prestiti, Banca d\u2019Italia e altre partecipate.\n\nIl secondo provvedimento della cosiddetta \u201cmanovra correttiva\u201d \u00e8 stato invece un decreto-legge \u00abrecante misure urgenti in materia di miglioramento dei saldi di finanza pubblica\u00bb. Con questo testo, il governo si \u00e8 impegnato a usare gli 1,5 miliardi di euro non spesi per il reddito di cittadinanza e \u201cquota 100\u201d per ridurre il deficit di bilancio.\n\nMa come abbiamo visto il ruolo della fatturazione elettronica non \u00e8 bastato, da solo, per evitare l\u2019infrazione Ue. Lo strumento \u2013 diventato obbligatorio dal 1\u00b0 gennaio 2019 \u2013 ha contribuito probabilmente per circa un quarto alla somma totale con cui Lega e M5s hanno assecondato le richieste europee.\n\nIn questo numero vanno contati anche le minori spese per reddito di cittadinanza e \u201cquota 100\u201d, interventi anti-evasione una tantum, maggiori entrate contributive e utili e dividendi recuperati dallo Stato dalle partecipate.", "lang": "it"}