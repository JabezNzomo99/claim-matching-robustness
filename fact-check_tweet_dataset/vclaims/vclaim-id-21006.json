{"title": "Nei, denne studien beviser ikke at lettbrus \u00f8ker faren for blodpropp og demens", "subtitle": "En oppsiktsvekkende historie blir ikke mer rett av at den g\u00e5r viralt og gjentas flere ganger.", "author": "www.faktisk.no", "date": null, "vclaim_id": "vclaim-id-21006", "url": "https://www.faktisk.no/faktasjekker/bDA/nei-denne-studien-beviser-ikke-at-lettbrus-oker-faren-for-blodpropp-og-demens", "vclaim": "Nettsiden Dagensnytt.com kom allerede i april med den oppsiktsvekkende \u00abnyheten\u00bb om \u00abde skremmende resultatene\u00bb av et amerikansk forskningsprosjekt om lettbrus. N\u00e5 dukker saken p\u00e5 nytt opp i str\u00f8mmen p\u00e5 sosiale medier. P\u00e5 Facebook er den likt, delt og kommentert n\u00e6rmere 36 000 ganger.\n\nDen usignerte saken har tittelen \u00abForskere fulgte folk som drakk light-brus i 10 \u00e5r \u2013 n\u00e5 avsl\u00f8res de skremmende resultatene\u00bb. Resten av historien er i hovedsak en oppsummering av en artikkel i den britiske tabloidavisen Daily Mail, som det ogs\u00e5 lenkes til. Saken er illustrert med en Wikipedia Commons-tegning av en blodpropp. I saken st\u00e5r det at forskere advarer mot lettbrus fordi den \u00f8ker risikoen for demens og blodpropper. Dagensnytt.com skriver\n\nDet er denne p\u00e5standen, alts\u00e5 at studien viser at lettbrus \u00f8ker faren for blodpropp og demens, som er hovedvinklingen i artikkelen. Nettsiden viser til en omfattende forskningsstudie der 4400 voksne amerikanere ble fulgt i ti \u00e5r. Det st\u00e5r:\n\nDe kunstige s\u00f8tningsstoffene aspartam og sakkarin trekkes frem som den angivelige mulige \u00e5rsaken til at blodoml\u00f8pet p\u00e5virkes, og \u00abi siste instans resulterer i enten demens eller en blodpropp\u00bb.\n\nStudien som ligger til grunn for den aktuelle overskriften ble publisert i det vitenskapelige tidsskriftet \u00abStroke\u00bb 20. april 2017. I sammendraget konkluderte forskerne:\n\nDet var ikke bare Dagensnytt.com som den gangen omgjorde dette til skremmende overskrifter. Forskningen ble bredt sitert av medier over hele verden med samme vinkling p\u00e5 en tredobbel risiko for demens og slag. Ogs\u00e5 P4 omtalte saken.\n\nAllerede da saken dukket opp i april, ble vinklingene om at det var p\u00e5vist en \u00f8kt risiko for demens og slag kraftig tilbakevist av forskningsmilj\u00f8er, helsemyndigheter og ulike medier. At studien kunne vise til en forbindelse er ikke det samme som at det er en \u00e5rsakssammenheng. Britiske helsemyndigheter var raskt ute med en grundig artikkel, der de fastslo at den p\u00e5st\u00e5tte forbindelsen mellom lettbrus, demens og slag var \u00absvak\u00bb.\n\nOgs\u00e5 forskerne bak studien bekrefter dette. En av studiens medforfattere, Matthew Pase, utdypet dette til avisen The Guardian samme dag som studien ble presentert. Han sa at selv om forbindelsen ikke er bevis for noen \u00e5rsakssammenheng, peker den tilsynelatende forbindelsen mellom lettbrus og diagnosene p\u00e5 en trend som man m\u00e5 se n\u00e6rmere p\u00e5 i andre studier.\n\nDe advarende overskriftene enkelte medier hadde, var basert p\u00e5 modeller i studien som ikke var justert for mulige bakenforliggende \u00e5rsaker. Gikk man dypere inn i materien, ble bildet annerledes.\n\nStudien har ikke sett p\u00e5 virkningen av kunstige s\u00f8tningsstoffer. Forskerne har kun observert 10 \u00e5r av livsl\u00f8pet til en stor gruppe mennesker, og sett p\u00e5 sp\u00f8rreunders\u00f8kelsene og loggf\u00f8ringen de selv har f\u00f8rt underveis og delt mellom de som oppgir \u00e5 drikke lettbrus, og de som oppgir \u00e5 drikker sukkerholdig brus.\n\nAv 2888 fulgte personer med en snittalder p\u00e5 62 \u00e5r, fikk 97 slag (3 prosent). Av 1484 fulgte personer med en snittalder p\u00e5 69 fikk 81 diagnosen demens (5 prosent) i l\u00f8pet av perioden. Det var flere i gruppen som drakk lettbrus som ble rammet av demens, og slag enn blant de som drakk vanlig brus.\n\nMen det kan ha helt andre og naturlige \u00e5rsaker.\n\nEn slik \u00e5rsak er at de allerede velger lettbrus fremfor sukkerholdig brus for \u00e5 unng\u00e5 mer sukker, fordi de allerede er syke eller disponert for ulike livsstilslidelser. G\u00e5r man n\u00e6rmere inn i studien, viser det seg at dette er tilfelle.\n\nStudien viser nemlig at det i gruppen som drakk lettbrus nesten var tre ganger s\u00e5 mange med diabetes enn i gruppen for dem som drakk sukkerholdig brus. Diabetes er en sykdom som markant \u00f8ker faren for hjerneslag. At det derfor var flere i denne gruppen som fikk det, trenger derfor ikke \u00e5 ha noe med lettbrusen \u00e5 gj\u00f8re.\n\nDet var ogs\u00e5 flere i lettbrus-gruppen med h\u00f8yt blodtrykk og kolesterol. Tar en h\u00f8yde for testpersonenes helse ved start av studien, kan en derfor ikke fastsl\u00e5 noen sammenheng mellom brusinntaket og forekomsten av slag og demens. Forskningen p\u00e5viser bare at det er en forbindelse, men ser man graden av denne forbindelsen, blir det h\u00f8yst usikkert.\n\n25. april skrev norske ABC Nyheter om dette, og tilf\u00f8rte norske kilder.\n\nJournalisten tok med det viktige forbeholdet som forsvant hos mange av de andre mediene som slo saken opp med advarende overskrifter:\n\nErn\u00e6ringsfaglig r\u00e5dgiver Erik Arnesen i Landsforeningen for hjerte- og lungsyke (LHL) sa f\u00f8lgende til ABC Nyheter om studien:\n\nForbindelsen til demens ble if\u00f8lge Arnesen tilsvarende svekket n\u00e5r en tok h\u00f8yde for andre risikofaktorer.\n\n28. april skrev Forskning.no en lengre sak, nettopp for \u00e5 n\u00f8ste opp i inntrykket de alarmerende overskriftene hadde skapt om forskningsstudien. Her ble ogs\u00e5 artikkelen til Dagensnytt.com trukket frem som misvisende.\n\nDet har imidlertid ikke hindret at saken spres til stadig flere p\u00e5 Facebook gjennom viralnettstedet Dagensnytt.com.\n\nSeniorforsker Trine Hus\u00f8y ved Folkehelseinstituttet er en av Norges fremste eksperter p\u00e5 mattrygghet. Hun kjenner godt til den aktuelle studien. N\u00e5r Faktisk.no tar kontakt, er hun ikke overrasket over at saken dukker opp p\u00e5 nytt, midt i sommerferien. Det gj\u00f8r slike studier og advarsler hvert \u00e5r p\u00e5 denne tiden, forteller hun.\n\nHun sier assosiasjoner mellom lettprodukter og helseeffekten fra enkeltstudier ikke er et bevis p\u00e5 en \u00e5rsakssammenheng.\n\nHun sier dagens forskning ikke gir noen grunn til \u00e5 frykte de kunstige s\u00f8tningsstoffene i lettbrus og lettprodukter. Hun sier nye studier f\u00f8lges tett, og viser samtidig til Vitenskapskomiteen for mattrygghet (VKM), som har gjennomg\u00e5tt forskningen som finnes p\u00e5 omr\u00e5det, og fremdeles gj\u00f8r det. VKM gj\u00f8r uavhengige, vitenskapelige risikovurderinger for Mattilsynet og Milj\u00f8direktoratet:\n\nDen er alts\u00e5 ingen p\u00e5vist risiko\u00f8kning for demens, blodpropp eller slag, slik overskriftene har antydet.\n\nI denne faktasjekken ser vi p\u00e5 vinklingen til en sak som stadig spres i sosiale medier. Dagensnytt.com har ikke gjort egen journalistikk eller opps\u00f8kt egne kilder. Saken fremst\u00e5r som en ren forkortet oversettelse av saken i Daily Mail. Historien er usignert, og det fremg\u00e5r ingen steder hvem som har skrevet den, eller hvem som jobber i det de selv omtaler som \u00abNorges raskest voksende nettavis\u00bb. Eneste kontaktopplysning er e-postadressen hei@gorillamedia.as.\n\n\u00d8vrige saker p\u00e5 nettsiden er alle produsert med form\u00e5l om spredning p\u00e5 sosiale plattformer som Facebook.\n\nDagensnytt.com f\u00f8lger verken pressens etiske regelverk nedfelt i V\u00e6r varsom-plakaten eller Redakt\u00f8rplakaten, som skal sikre journalistisk kvalitet og redaksjonell uavhengighet. Det er et rent viralnettsted som eies og drives av Gorilla Media AS. Selskapet oppgir f\u00f8lgende opplysninger:\n\nBak selskapet st\u00e5r eier og daglig leder Kristoffer Lenngren Wright (31). Han forteller at Dagensnytt.com ikke har noen fast ansatte journalister, men benytter seg av frilansere. Wright forklarer:\n\nHistorien Wright viser til er en som ble spredd i stort omfang f\u00f8r jul i fjor - ogs\u00e5 til etablerte medier som Dagbladet, Nettavisen, og P4. Den handlet om en liten syk gutt som d\u00f8de i julenissens armer. Wright sier Dagensnytt.com slettet sin sak da de fikk melding om at den trolig var oppdiktet.\n\nHvorfor saken om lettbrus har dukket opp igjen, er Wright usikker p\u00e5. Han sier en typisk viralsak pleier \u00e5 vare i et par dager, s\u00e5 d\u00f8r den ut. Men de benytter seg ogs\u00e5 av eksterne selskaper som bidrar til \u00e5 skape trafikk p\u00e5 Facebook, forteller han.", "lang": "no"}