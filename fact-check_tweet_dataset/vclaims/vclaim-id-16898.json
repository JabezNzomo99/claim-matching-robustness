{"title": "Alfano e gli arrivi dei migranti in Italia", "subtitle": "", "author": "pagellapolitica.it", "date": null, "vclaim_id": "vclaim-id-16898", "url": "https://pagellapolitica.it/dichiarazioni/7282/alfano-e-gli-arrivi-dei-migranti-in-italia", "vclaim": "\u201cOggi abbiamo un trend nell'intorno del 20% in pi\u00f9 rispetto ai due anni precedenti. [...] Non siamo l'emergenza d'Europa. In Grecia la situazione \u00e8 peggiore.\u201d (Min. 06:50)\n\nOspite di Maria Latella a SkyTg24, Angelino Alfano ha toccato lo spinoso argomento dei migranti in Italia, tracciando un quadro relativo agli arrivi dell\u2019ultimo periodo: secondo il ministro in Grecia la situazione sarebbe peggiore, ha ragione?\n\nGli arrivi via mare nei Paesi del Mediterraneo sono monitorati dall\u2019Unhcr (l\u2019Alto Commissariato delle Nazioni Unite per i Rifugiati), che gestisce pagine apposite per i dati dell\u2019Italia e della Grecia. Per verificare la dichiarazione di Angelino Alfano, confrontiamo i dati degli arrivi in Italia nei primi tre mesi dell\u2019anno in corso e dei due precedenti. Per il 2014, i numeri sono quelli del Ministero dell\u2019Interno.\n\nTra il 2016 e il 2015, l\u2019aumento nei primi tre mesi dell\u2019anno \u00e8 stato di 8.612 unit\u00e0, cio\u00e8 l\u201984,7% in pi\u00f9 dell\u2019anno precedente. L\u2019incremento \u00e8 molto pi\u00f9 alto di quello citato da Alfano, sia che si considerino gli sbarchi - come indica il contesto della dichiarazione - sia se ci atteniamo ai dati sui migranti ospitati nelle strutture di accoglienza italiane, di cui il Ministero dell\u2019Interno fornisce i dati fino a gennaio 2016. In questo caso, l\u2019aumento mese su mese delle presenze rispetto allo scorso anno \u00e8 intorno al 50%.\n\nDal punto di vista numerico, gli sbarchi in Grecia nei primi mesi del 2016 sono stati molto pi\u00f9 consistenti. In Italia gli arrivi tra gennaio e marzo stato appena il 12,4% di quelli in Grecia dove, al 20 aprile, sono sbarcate 154.227 persone. Come ci raccontano le cronache di questo periodo, una percentuale molto alta degli sbarchi (nel 2015 era la maggioranza) avviene sull\u2019isola di Lesbo (come gran parte degli sbarchi in Italia avviene in Sicilia).\n\nI dati di aprile, per\u00f2, mostrano un cambiamento significativo. A partire dal 20 marzo \u00e8 diventato operativo l\u2019accordo tra l\u2019Unione Europea e la Turchia, che prevede - a fianco di un sostegno economico alla Turchia e di maggiori risorse per la Grecia - che tutti i migranti partiti dalle coste turche e dirette in Grecia debbano ritornare in Turchia. Nel mese di aprile, di conseguenza, gli arrivi in territorio greco sono calati moltissimo, sia rispetto a marzo che rispetto allo scorso anno: l\u2019Unhcr ne registra 2.775 al 20 aprile 2016, rispetto ai 13.566 dello stesso mese del 2015.\n\nNon sono ancora chiare le conseguenze dell\u2019accordo tra Ue e Turchia per le rotte migratorie verso l\u2019Europa: secondo alcuni, il rischio \u00e8 che molte pi\u00f9 persone intraprendano la rotta \u201cmediterranea\u201d invece di quella \u201cbalcanica\u201d, cercando di raggiungere il nostro Paese. Di sicuro, il flusso verso l\u2019Italia viene dai Paesi dell\u2019Africa occidentale (come ha dichiarato di recente Gentiloni) mentre quello verso la Grecia principalmente da Siria, Afghanistan e Iraq, dunque seguono dinamiche in larga parte indipendenti.", "lang": "it"}