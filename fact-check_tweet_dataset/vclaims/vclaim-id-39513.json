{"title": "Nyt studie har desv\u00e6rre ikke l\u00f8st 'fibromyalgimysteriet'", "subtitle": "\"Mysteriet om sygdommen fibromyalgi er l\u00f8st. Smerten kommer fra sensoriske nerver i h\u00e5ndfladen\"Kilde: Netmediet Apost.com", "author": "www.mm.dk", "date": "2018-10-24", "vclaim_id": "vclaim-id-39513", "url": "http://www.mm.dk/tjekdet/artikel/nyt-studie-har-desvaerre-ikke-loest-fibromyalgimysteriet#fact1", "vclaim": "S\u00e5dan lyder overskriften p\u00e5 en lidt for opl\u00f8ftende nyhed fra netmediet apost.com. If\u00f8lge artiklen er det nu opklaret, hvad der for\u00e5rsager fibromyalgi - og at \u00e5rsagen ikke skal findes i hjernen, som forskere hidtil har troet. Sygdommen skyldes derimod nervefibre i h\u00e5nden, som b\u00e5de regulerer blodoml\u00f8bet og oplevelsen af smerte, hedder det blandt andet i artiklen.\n\nArtiklen fra apost.com er n\u00e5et vidt og bredt ud p\u00e5 sociale medier. Den seneste m\u00e5ned er den for eksempel blevet delt omkring 8000 gange p\u00e5 Facebook. Og det er langtfra f\u00f8rste gang, at internetmedier fort\u00e6ller den gode nyhed, der kan spores helt tilbage til 2013.\n\nDesv\u00e6rre er det opl\u00f8ftende budskab om \u00e5rsagen til den mystiske sygdom ikke korrekt. Det fort\u00e6ller eksperter fra b\u00e5de Danmark og USA, som TjekDet har talt med.\n\nFibromyalgi h\u00f8rer if\u00f8lge Sundhedsstyrelsen under betegnelsen 'funktionelle lidelser', der er fysiske symptomer, som g\u00f8r det sv\u00e6rt at fungere i dagligdagen, men som man efter unders\u00f8gelser af patienten ikke kan forklare.\n\nFibromyalgi, der er mest udbredt blandt kvinder, er kendetegnet ved kroniske og uforklarlige smerter i muskler og led, s\u00f8vnforstyrrelse og udtalt tr\u00e6thed. Og if\u00f8lge Sundhedsstyrelsen lider mere end 100.000 danskere af sygdommen.\n\nDer er alts\u00e5 god grund til at have fokus p\u00e5, hvad forskningen siger om sygdommen. Og apost.com's artikel henviser da ogs\u00e5 til et studie fra 2013, hvor 24 kvinder med fibromyalgi blev sammenlignet med 23 raske kvinder. Forskerne fandt frem til, at de syge kvinder havde flere af \u00e9n type nervefibre, der regulerer blodoml\u00f8bet, inde i h\u00e5ndfladen. Og det er p\u00e5 den baggrund, at apost.com og andre netmedier konstaterer, at \u00e5rsagen til sygdommen er fundet.\n\nMen den konklusion er helt hen i vejret. Det siger Daniel Clauw, der er professor ved University of Michigan, hvor han forsker i netop fibromyalgi.\n\n\"Der er absolut ingen evidens for, at \u00e6ndringer i blodoml\u00f8bet i de sm\u00e5 blodkar i h\u00e5nden - eller generelle \u00e6ndringerne i blodoml\u00f8bet i resten af kroppen \u2013 for\u00e5rsager eller bidrager til fibromyalgi-symptomer,\" skriver professoren i en e-mail til TjekDet.\n\n\u00c5rsagen til fibromyalgi skal if\u00f8lge Daniel Clauw findes i hjernen og ikke i h\u00e5ndfladerne.\n\n\"Det er veletableret, at fibromyalgi er en sygdom i hjernen, og studiets resultater \u00e6ndrer ikke p\u00e5 det,\" skriver han.\n\nVi kan behandle konsekvenserne, men ikke fjerne \u00e5rsagen\n\nOg Henning Bliddal, der er professor og institutchef for Parker Instituttet p\u00e5 Frederiksberg Hospital, hvor der forskes i fibromyalgi, er enig. Man kan ikke konkludere noget om \u00e5rsagen til fibromyalgi p\u00e5 baggrund af det konkrete studie af de 24 kvinder med sygdommen, fastsl\u00e5r han.\n\n\"Det her studie er meget lille, og der er flere problemer, hvis man fors\u00f8ger at generalisere ud fra det. Ud fra lidt over 20 personer generaliserer man til et verdensomsp\u00e6ndende og helt enormt stort problem og siger, at nu har man l\u00f8st g\u00e5den. Det er simpelthen ikke rigtigt,\" siger Henning Bliddal og forts\u00e6tter:\n\n\"\u00c5rsagen til fibromyalgi skal findes i centralnervesystemet og dermed i hjernen.\"\n\nAt fibromyalgi er en sygdom i centralnervesystemet og hjernen, er Henning Bliddals kollega Kirstine Amris enig i. Hun er overl\u00e6ge p\u00e5 Frederiksberg Hospital med ansvar for behandlingen af fibromyalgipatienter. Ogs\u00e5 hun understreger, at hverken forskerne eller l\u00e6gerne endnu har l\u00f8st g\u00e5den om sygdommen.\n\n\"Man kan ikke g\u00f8re patienter med fibromyalgi raske. Vi kan behandle konsekvenserne af sygdommen. Men vi kan ikke fjerne \u00e5rsagen, for vi kender den ikke,\" siger hun.\n\nBehandlingen af konsekvenserne af fibromyalgi er en bred pallette af indsatser, der blandt andet d\u00e6kker over fysisk tr\u00e6ning, psykologhj\u00e6lp, sociale indsatser og smertelindring.\n\nTjekDet kontakter ogs\u00e5 Frank Rice, der er en af forskerne bag det studie, som apost.com henviser til. Frank Rice er pr\u00e6sident og chefforsker i Intidyn, der st\u00e5r bag studiet. Intidyn er en virksomhed, der udvikler - og s\u00e6lger - behandlingsmuligheder til blandt andet patienter med fibromyalgi.\n\nI en mail skriver han, at det er uheldigt, at medier fortolker studiet forkert. Han mener nemlig ogs\u00e5, at der er brug for mere forskning inden for feltet.\n\nHos Dansk Fibromyalgi-Forening ryster man p\u00e5 hovedet over de mange artikler, der fort\u00e6ller, at fibromyalgi skyldes nervefibre i h\u00e5ndfladen.\n\n\"Den historie er en gammel kending, og den er efterh\u00e5nden fremme flere gange om \u00e5ret. Og det er jo synd for de mennesker, der g\u00e5r rundt med et h\u00e5b om, at der er en l\u00f8sning for dem,\" siger Charlotte Donna Kristensen, der er sundhedspolitisk konsulent hos Dansk Fibromyalgi-Forening.\n\nDansk Fibromyalgi-Forening har tidligere skrevet om den forkerte nyhed p\u00e5 sin hjemmeside.\n\nArtiklerne p\u00e5 apost.com findes p\u00e5 over 40 forskellige sprog, og samlet set har mediet flere millioner f\u00f8lgere \u2013 den engelske version alene har mere end 3,5 millioner f\u00f8lgere. Indholdet p\u00e5 de forskellige sider er stort set identisk - bortset fra at sproget er \u00e6ndret - og der er ofte ikke kildehenvisninger eller navne p\u00e5 de personer, der har skrevet artiklerne. De danske artikler er skrevet p\u00e5 et gebrokkent dansk med b\u00e5de stavefejl og grammatiske fejl.\n\nNederst p\u00e5 apost.com's hjemmeside kan man l\u00e6se en ansvarsfraskrivelse, hvoraf det fremg\u00e5r, at form\u00e5let med alt indhold p\u00e5 hjemmesiden er sjov og underholdning. Mediet tilf\u00f8jer i \u00f8vrigt, at deres indhold ikke kan fungere som erstatning for et bes\u00f8g hos l\u00e6gen, og at l\u00e6serens helbred er vigtigt for dem.\n\nDa vi unders\u00f8ger, hvem der ejer hjemmesidens www-adresse, finder vi frem til selskabet Social Sweethearts, der er indregistreret i Tyskland.\n\nDa TjekDet kontakter Social Sweethearts, fort\u00e6ller de i en mail, at de vil finde ud af, hvordan artiklen med de forkerte oplysninger havnede p\u00e5 hjemmesiden.\n\n\"Tak for at bringe dette til vores opm\u00e6rksomhed. Artiklen er skrevet af en ekstern journalist, og vi vil unders\u00f8ge problemet grundigt. Vi har fjernet artiklen, og vil offentligg\u00f8re en opdatering eller rettelse snarest muligt,\" skriver Social Sweethearts.\n\nHverken den danske version eller versionen p\u00e5 andre sprog er nu tilg\u00e6ngelig p\u00e5 apost.com.\n\nL\u00c6S OGS\u00c5: Du lever ikke l\u00e6ngere ved at leve dovent, men det g\u00f8r sneglen til geng\u00e6ld\n\nL\u00c6S OGS\u00c5: Ro p\u00e5! Du d\u00f8r ikke tidligere ved at sove meget\n\nL\u00c6S OGS\u00c5: Trods skrappe advarsler: Du kan roligt slukke t\u00f8rsten i vand", "lang": "da"}