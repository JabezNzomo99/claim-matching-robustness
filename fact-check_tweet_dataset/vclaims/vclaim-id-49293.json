{"title": "Statystyka zbrodni w USA z 2015 roku? Grafika przedstawia nieprawdziwe dane", "subtitle": "W sieci pojawi\u0142a si\u0119 grafika przedstawiaj\u0105ca statystyki przest\u0119pczo\u015bci w Stanach Zjednoczonych w 2015 r. opublikowane przez \u201eBiuro Statystyki Przest\u0119pczo\u015bci w San Francisco\u201d. Udost\u0119pniane posty maj\u0105 na celu por\u00f3wnanie liczby przest\u0119pstw na podstawie rasy przest\u0119pcy i statystyk dotycz\u0105cych zab\u00f3jstw pope\u0142nionych przez policj\u0119. Grafika zyska\u0142a popularno\u015b\u0107 podczas", "author": "sprawdzam.afp.com", "date": "2020-06-24T04:28:55+02:00", "vclaim_id": "vclaim-id-49293", "url": "https://sprawdzam.afp.com/statystyka-zbrodni-w-usa-z-2015-roku-grafika-przedstawia-nieprawdziwe-dane", "vclaim": "Statystyka zbrodni w USA z 2015 roku? Grafika przedstawia nieprawdziwe dane\n\nW sieci pojawi\u0142a si\u0119 grafika przedstawiaj\u0105ca statystyki przest\u0119pczo\u015bci w Stanach Zjednoczonych w 2015 r. opublikowane przez \u201eBiuro Statystyki Przest\u0119pczo\u015bci w San Francisco\u201d. Udost\u0119pniane posty maj\u0105 na celu por\u00f3wnanie liczby przest\u0119pstw na podstawie rasy przest\u0119pcy i statystyk dotycz\u0105cych zab\u00f3jstw pope\u0142nionych przez policj\u0119. Grafika zyska\u0142a popularno\u015b\u0107 podczas antyrasistowskich protest\u00f3w w USA, kt\u00f3re mia\u0142y miejsce tu\u017c po zab\u00f3jstwie George\u2019a Floyda. Jednak zawarte w niej statystyki s\u0105 fa\u0142szywe, a \u201eBiuro Statystyki Przest\u0119pczo\u015bci w San Francisco nie istnieje\u201d.\n\nPost pojawi\u0142 si\u0119 na Facebooku 4 czerwca. Jak wynika z informacji zawartej w materiale 97 proc. czarnych i 81 proc. bia\u0142ych jest zabijana przez czarnych, a tylko 16 proc. bia\u0142ych ofiar morderstwa jest zabijana przez bia\u0142ych. \u0179r\u00f3d\u0142em ma by\u0107 \u201eCrime Statistics Bureau (Biuro Statystyki Przest\u0119pczo\u015bci) w San Francisco\u201d.\n\nTe statystyki by\u0142y r\u00f3wnie\u017c udost\u0119pniane na Twitterze. Grafika by\u0142a tak\u017ce udost\u0119pniana na Demotywatorach. Cztery lata temu udost\u0119pni\u0142 j\u0105 r\u00f3wnie\u017c Janusz Korwin-Mikke, \u00f3wczesny europarlamentarzysta, dzi\u015b pose\u0142 Konfederacji.\n\nGrafika by\u0142a r\u00f3wnie\u017c udost\u0119pniana za granic\u0105 podczas antyrasistowskich protest\u00f3w, kt\u00f3re mia\u0142y zwi\u0105zek ze \u015bmierci\u0105 46-letniego George\u2019a Floyda.\n\nRzecznik prasowy Departamentu Policji w San Francisco powiedzia\u0142 19 czerwca dziennikarzom AFP, \u017ce nie zna \u017cadnego Biura Statystyki Przest\u0119pczo\u015bci w San Francisco. Doda\u0142 te\u017c, \u017ce oficjalne dane o przest\u0119pczo\u015bci gromadz\u0105 Uniform Crime Reporting nale\u017c\u0105cy do FBI oraz Departament Sprawiedliwo\u015bci stanu Kalifornia.\n\nJustin Nix, profesor kryminologii i s\u0105downictwa karnego na Uniwersytecie w Nebrasce powiedzia\u0142 AFP, \u017ce statystyki zawarte w grafice s\u0105 fa\u0142szywe.\n\nDodatkowo pokaza\u0142 dane o zab\u00f3jstwach na tle rasowym i etnicznym zebrane przez FBI w 2015 r., kt\u00f3re wskazuj\u0105 na zupe\u0142nie inne dane procentowe, ni\u017c udost\u0119pniana w mediach spo\u0142eczno\u015bciowych grafika:\n\nNix doda\u0142 jednak, \u017ce \u201ew wielu zab\u00f3jstwach podejrzanym jest nieznany sprawca, co uniemo\u017cliwia oszacowanie odsetka pokazanego w grafice\u201d.\n\n- Jak pokazuj\u0105 dane FBI, pi\u0119\u0107 lat temu zamordowano 7039 czarnosk\u00f3rych i 5854 bia\u0142ych. Jednak wi\u0119kszo\u015b\u0107 przest\u0119pstw odbywa si\u0119 wewn\u0105trz danej grupy - m\u00f3wi Nix.\n\nNatomiast je\u015bli chodzi o statystyki dotycz\u0105ce zab\u00f3jstw z udzia\u0142em policji w Stanach Zjednoczonych, Nix stwierdzi\u0142, \u017ce s\u0105 one niedoszacowane. Wskaza\u0142 jednak na baz\u0119 danych autorstwa Washington Post. Wed\u0142ug niego statystyki te odzwierciedlaj\u0105 tak naprawd\u0119 oko\u0142o 95 proc. wszystkich zab\u00f3jstw z udzia\u0142em policji w USA.\n\nWed\u0142ug danych zgromadzonych przez gazet\u0119 w 2015 r. a\u017c 994 os\u00f3b zgin\u0119\u0142o od kul wystrzelonych przez ameryka\u0144skich funkcjonariuszy. W\u015br\u00f3d ofiar by\u0142o 258 czarnosk\u00f3rych i 497 bia\u0142ych.\n\nDane dotycz\u0105ce zab\u00f3jstw pope\u0142nionych przez ameryka\u0144skich str\u00f3\u017cy prawa zbiera r\u00f3wnie\u017c niezale\u017cna grupa badawcza Mapping Police Violence. Jak wynika z ich informacji, w 2015 r. z r\u0105k policji w USA zgin\u0119\u0142o co najmniej 1152 os\u00f3b.\n\nO grafice, kt\u00f3ra wprowadza w b\u0142\u0105d pisa\u0142 w 2015 r. portal Politifact oraz FactCheck, kiedy to udost\u0119pni\u0142 j\u0105 Donald Trump b\u0119d\u0105cy wtedy kandydatem na prezydenta Stan\u00f3w Zjednoczonych.", "lang": "pl"}