{"title": "Jaka jest pomoc dla przedsi\u0119biorc\u00f3w w Polsce i w Niemczech?", "subtitle": "Jaka jest pomoc dla przedsi\u0119biorc\u00f3w w Polsce i w Niemczech? Zapoznaj si\u0119 z nasz\u0105 najnowsz\u0105 analiz\u0105, w kt\u00f3rej sprawdzamy wypowied\u017a Miros\u0142awy Nykiel.", "author": "demagog.org.pl", "date": null, "vclaim_id": "vclaim-id-42721", "url": "https://demagog.org.pl/wypowiedzi/jaka-jest-pomoc-dla-przedsiebiorcow-w-polsce-i-w-niemczech/", "vclaim": "Jaka jest pomoc dla przedsi\u0119biorc\u00f3w w Polsce i w Niemczech?\n\nWypowied\u017a Miros\u0142awy Nykiel uznajemy za manipulacj\u0119, poniewa\u017c polskie prawo nie stawia \u017cadnych ogranicze\u0144 dla mikroprzedsi\u0119biorc\u00f3w w staraniach o uzyskanie po\u017cyczki. Jedynym formalnym warunkiem jest z\u0142o\u017cenie wniosku do w\u0142a\u015bciwego powiatowego urz\u0119du pracy. Ponadto, pomimo \u017ce pos\u0142anka przedstawia prawdziwe informacje na temat wysoko\u015bci \u015brodk\u00f3w pomocowych w Polsce i Niemczech, mylnie odnosi si\u0119 do po\u017cyczek dla niemieckich ma\u0142ych i \u015brednich przedsi\u0119biorstw, kt\u00f3re podlegaj\u0105 oprocentowaniu.\n\nZgodnie z tzw. Tarcz\u0105 antykryzysow\u0105 mikroprzedsi\u0119biorstwa w naszym kraju mog\u0105 ubiega\u0107 si\u0119 o udzielenie po\u017cyczki w wysoko\u015bci 5 tys. z\u0142. Aby j\u0105 uzyska\u0107, osoba zarz\u0105dzaj\u0105ca firm\u0105 sk\u0142ada wniosek do w\u0142a\u015bciwego powiatowego urz\u0119du pracy. Po\u017cyczka podlega sta\u0142emu oprocentowaniu, kt\u00f3re wynosi 0,05 stopy redyskonta weksli przyjmowanych przez NBP. Nale\u017cno\u015b\u0107 nale\u017cy sp\u0142aci\u0107 do dwunastu miesi\u0119cy.\n\nOkres ten mo\u017ce ulec wyd\u0142u\u017ceniu na podstawie rozporz\u0105dzenia Rady Ministr\u00f3w, je\u017celi ta uzna, \u017ce okres obowi\u0105zywania stanu zagro\u017cenia epidemicznego lub stanu epidemii wp\u0142ynie na sp\u0142at\u0119 \u015brodk\u00f3w pieni\u0119\u017cnych. Po\u017cyczka wraz z odsetkami na wniosek przedsi\u0119biorcy mo\u017ce r\u00f3wnie\u017c zosta\u0107 umorzona. Dzieje si\u0119 tak, gdy mikroprzedsi\u0119biorca przez okres trzech miesi\u0119cy od dnia jej udzielenia nie zmniejszy stanu zatrudnienia w przeliczeniu na pe\u0142ny wymiar czasu pracy w stosunku do stanu zatrudnienia na dzie\u0144 29 lutego 2020 roku.\n\nRz\u0105d federalny Niemiec przyj\u0105\u0142 plan pomocowy dla najmniejszych przedsi\u0119biorstw. Program jest skierowany do os\u00f3b prowadz\u0105cych samodzieln\u0105 dzia\u0142alno\u015b\u0107 gospodarcz\u0105 oraz firm zatrudniaj\u0105cych do dziesi\u0119ciu os\u00f3b. O jednorazow\u0105 wp\u0142at\u0119 kwoty do 9 tys. euro na okres trzech miesi\u0119cy mog\u0105 ubiega\u0107 si\u0119 firmy, w kt\u00f3rych pracuje maksymalnie pi\u0119cioro pracownik\u00f3w. Natomiast przedsi\u0119biorstwa zatrudniaj\u0105ce do dziesi\u0119ciorga pracownik\u00f3w maj\u0105 mo\u017cliwo\u015b\u0107 z\u0142o\u017cenia aplikacji o jednorazow\u0105 kwot\u0119 do 15 tys. euro, r\u00f3wnie\u017c na okres trzech miesi\u0119cy.\n\nOpisane formy pomocy to dotacje. Nie s\u0105 one oprocentowane, lecz nale\u017cy odprowadzi\u0107 od nich podatek.\n\nPonadto ma\u0142e i \u015brednie przedsi\u0119biorstwa b\u0119d\u0105 mog\u0142y zaci\u0105gn\u0105\u0107 po\u017cyczk\u0119 w pa\u0144stwowym banku KFW. Po\u017cyczka ta podlega oprocentowaniu w wysoko\u015bci od 1 do 1,46 proc.\n\nWypowied\u017a Miros\u0142awy Nykiel uznajemy za manipulacj\u0119, poniewa\u017c polskie prawo nie stawia \u017cadnych ogranicze\u0144 dla mikroprzedsi\u0119biorc\u00f3w w staraniach o uzyskanie po\u017cyczki. Jedynym formalnym warunkiem jest z\u0142o\u017cenie wniosku do w\u0142a\u015bciwego powiatowego urz\u0119du pracy. Ponadto, pomimo \u017ce pos\u0142anka przedstawia prawdziwe informacje na temat wysoko\u015bci \u015brodk\u00f3w pomocowych w Polsce i Niemczech, mylnie odnosi si\u0119 do po\u017cyczek dla niemieckich ma\u0142ych i \u015brednich przedsi\u0119biorstw, kt\u00f3re podlegaj\u0105 oprocentowaniu.", "lang": "pl"}