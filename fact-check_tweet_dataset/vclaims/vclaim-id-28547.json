{"title": "Danmark ryger ned ad ligestillingsliste, men listen bygger p\u00e5 \"absurde resultater\"", "subtitle": "Danmark ryger ned ad ligestillingsrangliste.", "author": "www.mm.dk", "date": "2019-12-19", "vclaim_id": "vclaim-id-28547", "url": "http://www.mm.dk/tjekdet/artikel/danmark-ryger-ned-ad-ligestillingsliste-men-listen-bygger-paa-absurde-resultater#fact1", "vclaim": "S\u00e5dan lyder budskabet i artikler, der tirsdag er lagt online af flere danske medier. Bag ranglisten st\u00e5r den schweiziske fond World Economic Forum, der hvert \u00e5r p\u00e5 omtrent denne tid offentligg\u00f8r en ny stor rapport om, hvordan det globalt set st\u00e5r til med ligestilling.\n\nStraks blev artikel og rapport delt af prominente navne som organisationen Dansk Kvindesamfund, fodboldspiller Pernille Harder og sanger Pernille Rosendahl. Flere af dem kommenterede, at Danmark sakker bagud, n\u00e5r det kommer til ligestilling. Erhvervskvinden Stine Bosse er endda blevet \"simpelthen s\u00e5 vred\" over Danmarks placering.\n\nLigestillingsminister Mogens Jensen (S) erkl\u00e6rer sig over for Ritzau utilfreds med Danmarks placering i rapporten:\n\n\"Det viser blot, at vi fortsat har en lang r\u00e6kke udfordringer p\u00e5 ligestilling, som vi skal have tacklet. Det vil regeringen og jeg s\u00e6tte os i spidsen for at komme til at tackle,\" siger Mogens Jensen if\u00f8lge Ritzau.\n\nP\u00e5 Facebook deler Mogens Jensen tirsdag morgen en artikel om WEF's rapport. Senere samme dag deler han endnu en artikel, hvori han erkl\u00e6rer sig utilfreds med Danmarks placering.\n\nWEF har i rapporten rangeret 153 lande efter, hvor stor kl\u00f8ften er mellem m\u00e6nd og kvinder i det p\u00e5g\u00e6ldende land. Og det er Danmarks nye placering som verdens 14.-mest ligestillede land \u2013 sidste \u00e5r var vi nummer 13 \u2013 der v\u00e6kker alarm.\n\nS\u00e6rligt bliver der bidt m\u00e6rke i, at de andre nordiske lande indtager de fire \u00f8verste pladser. Danmark m\u00e5 dog finde sig i at v\u00e6re overhalet af lande som Rwanda, Nicaragua og Namibia.\n\nMen kan vi stole p\u00e5, at Danmark kun er nummer 14 i verden, n\u00e5r det kommer til ligestilling?\n\nDet mener forskere, som TjekDet har talt med, i hvert fald ikke.\n\nF\u00f8rst og fremmest er det ikke helt korrekt, at Danmark er faldet fra at v\u00e6re nummer 13 til at v\u00e6re nummer 14. Kigger man n\u00f8je i rapporten, deler Danmark 13.-pladsen med Costa Rica, da begge lande har 782 point ud af 1.000. I princippet er Danmark alts\u00e5 ikke gledet ned ad listen, Costa Rica har bare arbejdet sig op p\u00e5 siden af os.\n\nRasmus Tue Pedersen, seniorforsker ved Vive, Det Nationale Forsknings- og Analysecenter for Velf\u00e6rd, siger, at rapporten er b\u00e5de gennemsigtig og gennemarbejdet. Men man b\u00f8r ikke tage Danmarks plads for bogstaveligt.\n\n\"Placeringen er ikke udtryk for nogen h\u00f8jere sandhed. Man skal ikke l\u00e6gge mere i den her placering, end at den er baseret p\u00e5 nogle subjektive valg om, hvad der er vigtigt at inddrage,\" siger han.\n\nRasmus Tue Pedersen er seniorforsker ved Det Nationale Forsknings- og Analysecenter for Velf\u00e6rd, Vive (Foto: VIVE)\n\nDe subjektive valg bunder i WEF\u2019s holdning til, hvordan kl\u00f8ften mellem m\u00e6nd og kvinder skal m\u00e5les. Mere pr\u00e6cist bed\u00f8mmer rapporten et lands ligestilling ud fra emnerne uddannelse, \u00f8konomi, sundhed, og om kvinder deltager i politik.\n\n\"Men havde WEF lavet ranglisten p\u00e5 en lidt anden m\u00e5de, s\u00e5 kunne det enkelte land sagtens rykke adskillige pladser op eller ned,\" siger Rasmus Tue Pedersen.\n\nDe forskellige emner er herefter m\u00e5lt p\u00e5 en ratio. Det vil sige, at landene bliver bed\u00f8mt p\u00e5, hvor relativt godt det g\u00e5r for kvinder i et givet land. Og det sammenligner WEF s\u00e5 med andre lande. Den logik bel\u00f8nner, at m\u00e6nd og kvinder klarer sig lige skidt, i stedet for om kvinder reelt klarer sig godt.\n\n\"Rapporten stiller ikke sp\u00f8rgsm\u00e5l om, hvor gode vilk\u00e5r kvinder har, men hvor t\u00e6t kvinder er p\u00e5 at have de samme vilk\u00e5r som m\u00e6nd,\" siger Rasmus Tue Pedersen\n\nMen den metode kan give \"nogle lidt absurde resultater\":\n\nIf\u00f8lge WEF har kvinder i Danmark i gennemsnit en forventet levealder med et godt helbred p\u00e5 73 \u00e5r, og kvinderne i Nicaragua m\u00e5 regne med 69 gode \u00e5r. Det udl\u00f8ser en f\u00f8rsteplads til Nicaragua, men en plads som nummer 110 for Danmark p\u00e5 lige pr\u00e6cis det parameter.\n\nDen overraskende placering skyldes, at m\u00e6nd i Danmark kan regne med 70,7 \u00e5r med godt helbred, mens m\u00e6nd i Nicaragua kun kan se frem til 64,8 \u00e5r. Forskellen mellem m\u00e6nd og kvinder er alts\u00e5 forholdsvis st\u00f8rre i Nicaraguas tilf\u00e6lde. Forskellen er tilmed i kvindernes fav\u00f8r, da de jo lever l\u00e6ngere end m\u00e6ndene. Og det sender alts\u00e5 Nicaragua op ad ligestillingens rangstige.\n\n\"Hvis danske m\u00e6nd levede i kortere tid, end det er tilf\u00e6ldigt nu, ville Danmark f\u00e5 en bedre score. Men der er jo ikke nogen, der vil sige, at det forbedrer ligestilling i Danmark,\" siger Rasmus Tue Pedersen.\n\nAf samme \u00e5rsag er Erik Gahner Larsen, der er forsker ved University of Kent og analyserer mediernes brug af statistik, aldeles skeptisk over for rapportens metode\n\n\"Med den her metode har et land nemmere ved at virke ligestillet, jo d\u00e5rligere sundheden og \u00f8konomien er i det respektive land, fordi rapporten kigger p\u00e5 relative andele. Og i flere af kategorierne giver det slet ikke mening at kigge p\u00e5 relative andele,\" sagde Erik Gahner Larsen, da rapporten turnerede sidste \u00e5r.\n\nHan mener ikke, WEF\u2019s rapport kan give noget brugbart svar p\u00e5, hvordan det st\u00e5r til med ligestilling i Danmark.\n\n\"Rapporten er i bedste fald misvisende og i v\u00e6rste fald komplet meningsl\u00f8s. Det giver p\u00e5 ingen m\u00e5de mening at bruge den her rapport til at udtale sig om udviklingen med ligestilling i Danmark,\" siger Erik Gahner Larsen.\n\nThomas Markussen, der er lektor i udviklings\u00f8konomi ved K\u00f8benhavns Universitet, vurderer, at rapporten giver et fejlagtigt billede af, hvor godt verdens lande klarer sig p\u00e5 ligestillingsomr\u00e5det.\n\n\"Det er en illusion at tro, at man fra \u00e5r til \u00e5r kan sammenligne s\u00e5 mange af verdens lande pr\u00e6cist p\u00e5 ligestillingsomr\u00e5det,\" siger Thomas Markussen.\n\nI de danske medier, der bragte nyheden om Danmarks fald p\u00e5 ligestillingenslisten, lyder det, at \"Danmark ser ud til at sakke bagud i den internationale kamp for ligestilling.\"\n\n\"Det er en underlig m\u00e5de, rapporten er blevet pr\u00e6senteret i danske medier, som om det g\u00e5r d\u00e5rligt i Danmark. Rapporten viser, at ligestillingen g\u00e5r fremad i Danmark,\" siger han.\n\nDanmark scorer nemlig fuld plade p\u00e5 uddannelse, hvor danske kvinder if\u00f8lge WEF klarer sig bedre end m\u00e6nd. Og hvad ang\u00e5r \u00f8konomi og politisk deltagelse blandt kvinder, har Danmark forbedret sig siden 2006, skriver rapporten,\n\nI mellemtiden har andre lande oplevet en s\u00e5dan udvikling, at kvinder er t\u00e6ttere p\u00e5 at have det lige s\u00e5 godt \u2013 eller lige s\u00e5 d\u00e5rligt \u2013 som landenes mandlige indbyggere. Og de har derfor overhalet Danmark, der i flere \u00e5r har ligget stabilt p\u00e5 en syvende- eller ottendeplads.\n\n\"Kigger man efter, vil man se, at det if\u00f8lge rapporten er g\u00e5et fremad med ligestilling i Danmark. Det er underligt at v\u00e6lge den negative vinkel og sige, at det g\u00e5r tilbage i Danmark.\"\n\nRwanda har eksempelvis i flere \u00e5r ligget s\u00e6rdeles lunt p\u00e5 WEF\u2019s rangliste. Det afrikanske land havde i 2017 overhalet Sverige og indtog dermed ranglistens fjerdeplads.\n\nDet betyder dog ikke, at man finder mere ligestilling mellem k\u00f8nnene i Rwanda end i Danmark, siger Camilla Torp Olsen, der er international chef i SOS B\u00f8rnebyerne og har st\u00e5et for udviklingsprogrammer i Rwanda.\n\n\"Der er mere ligestilling i Rwanda end i andre afrikanske lande med samme levestandard, og jeg har oplevet nogle seje og st\u00e6rke kvinder i vores programmer i Rwanda. Men der er ikke ligestilling mellem m\u00e6nd og kvinder p\u00e5 samme niveau som i Danmark,\" siger hun.\n\nEfter folkemordet i Rwanda i 1994 var s\u00e5 stor en del af landets mandlige befolkning enten sl\u00e5et ihjel eller f\u00e6ngslet, at landet tyede til kvindekvoter for at f\u00e5 kvinder i politiske embeder.\n\nAt v\u00e6re det land i verden med flest kvindelige parlamentsmedlemmer er med til at sikre Rwandas h\u00f8je placering i WEF\u2019s rapport. Men de mange kvinder i parlamentet er ikke n\u00f8dvendigvis et udtryk for ligestilling, siger Camilla Torp Olsen.\n\n\"En ting er at sidde i parlamentet. En anden er at have indflydelse. Og kvinderne i parlamentet i Rwanda har ofte ikke lige s\u00e5 meget taletid som m\u00e6nd,\" siger hun.\n\nLige i h\u00e6lene p\u00e5 de \u00f8vrige nordiske lande og p\u00e5 rapportens femteplads finder man det mellemamerikanske land Nicaragua. Landet udm\u00e6rker sig if\u00f8lge WEF s\u00e6rligt ved at have flere kvindelige end mandlige ministre og n\u00e6sten lige s\u00e5 mange kvinder i parlamentet, som der er m\u00e6nd.\n\nOrganisationen Oxfam Ibis, der laver udviklingsarbejde rundtomkring i verden, har p\u00e5 deres hjemmeside en notits om ligestilling i deres samarbejdslande. Om Nicaragua skriver de:\n\n\"Machokulturen betyder, at vold mod kvinder er udbredt. Fulde m\u00e6nd t\u00e6ver eller leml\u00e6ster deres koner med macheter, og kvinder uds\u00e6ttes konstant for verbal vold i form af sjofle r\u00e5b. En af verdens strengeste abortlove forbyder terapeutisk abort. Staten har for eksempel forbudt en 11-\u00e5rig pige at f\u00e5 abort efter en voldt\u00e6gt, selvom hendes liv er i fare p\u00e5 grund af graviditeten.\"\n\nNicaraguanske kvinder demonstrerer for at lovligg\u00f8re abort. I WEF's ligestillingsrapport rangerer Nicaragua flere pladser over Danmark. (Foto: Elmer Martinez/AFP/Ritzau Scanpix)\n\n\"At der er mange kvindelige ministerposter, indikerer ikke, at kvinder har det godt. Kvinder i Nicaragua har det rigtig, rigtig sv\u00e6rt. Halvdelen er Nicaraguas kvinder har muligvis ikke \u00f8konomisk selvbestemmelse. Og med abortforbuddet har kvinder i Nicaragua reelt ikke selvbestemmelse over deres egen krop,\" siger hun.\n\nDe nicaraguanske kvinders genvordigheder g\u00e5r ligestillingsrapporten dog ikke op i. WEF tager nemlig hverken h\u00f8jde for sjofle tilr\u00e5b, vold mod kvinder eller forbud mod abort.\n\nLigestillingsminister Mogens Jensen har ikke haft mulighed for at komme til telefonen til et interview.\n\nI stedet har TjekDet spurgt ministeren over mail, om han efter eksperternes kritik af rapportens metode er bet\u00e6nkelig ved at viderebringe Danmarks placering p\u00e5 listen.\n\nTjekDet har ogs\u00e5 spurgt ministeren, om han mener, Danmark har noget at l\u00e6re af ligestilling i Rwanda og Nicaragua, n\u00e5r nu de to lande ligger over Danmark p\u00e5 listen.\n\nMogens Jensen (S), minister for f\u00f8devarer, fiskeri og ligestilling og minister for nordisk samarbejde (Foto: Liselotte Sabroe/Ritzau Scanpix)\n\n\"Det siger n\u00e6sten sig selv, at det ikke er den optimale metode, n\u00e5r for eksempel Nicaragua og Rwanda ligger f\u00f8r Danmark i World Economic Forums rapport. Men jeg h\u00e6fter mig ved, at alle de andre nordiske lande ligger samlet i toppen. De er m\u00e5lt ud fra det samme udgangspunkt som Danmark, og det, synes jeg, b\u00f8r give stof til eftertanke. Det er jo desv\u00e6rre ikke den eneste m\u00e5ling af ligestilling, hvor de \u00f8vrige nordiske lande ligger foran os. Derfor synes jeg ikke, vi bare kan afvise rapporten p\u00e5 baggrund af metoden, og derfor er jeg ikke tilfreds med Danmarks placering,\" svarer Mogens Jensen i en mail.\n\nMen Danmark ligger faktisk forholdvist lunt i andre m\u00e5linger af ligestilling.\n\nI FN's 2019 Global Report fremg\u00e5r det, at ingen lande i verden er p\u00e5 rette kurs med at have ligestilling i 2030, som er FN's femte verdensm\u00e5l. Dog er Danmark if\u00f8lge rapporten t\u00e6ttest p\u00e5 k\u00f8nsligestilling. P\u00e5 verdensm\u00e5lenes k\u00f8nsindeks ligger Danmark nemlig nummer 1 efterfulgt af Finland og Sverige.\n\nI EU's indeks for lighed mellem k\u00f8nnene fra 2019 ligger Danmark nummer to blandt EU's 28 lande. S\u00e6rligt inden for sundhed er der lighed mellem k\u00f8nnene i Danmark, siger EU's opg\u00f8relse i mods\u00e6tning til WEF's rapport. Danmark har holdt andenpladsen siden 2005.\n\nMogens Jensen henviser til en rapport om nordiske m\u00e6nds faderskab fra november i \u00e5r. Den placerer dog ikke Danmark over eller under andre nordiske lande p\u00e5 ligestillingsomr\u00e5det generelt. Men der st\u00e5r i rapporten, at danske m\u00e6nd tager mindre barsel end m\u00e6nd i de andre nordiske lande.\n\nTjekDet har ogs\u00e5 spurgt WEF, om de mener, at antallet af kvindelige parlamentsmedlemmer er et godt m\u00e5l for ligestilling, hvis kvinderne ikke engang har indflydelse. WEF svarer:\n\n\"Det er vigtigt, at kvinder er st\u00e6rkt repr\u00e6senteret p\u00e5 tv\u00e6rs af institutioner, hvorfor vi m\u00e5ler kvinders repr\u00e6sentation i parlamenter, regeringer og historisk som statsledere. Lande, der ikke har omsat den politiske repr\u00e6sentation til bedre betingelser inden for arbejde, sundhed eller uddannelse, vil oplever en lavere score p\u00e5 ranglisten,\" skriver medforfatter til rapporten Roberto Crotti i en mail.", "lang": "da"}