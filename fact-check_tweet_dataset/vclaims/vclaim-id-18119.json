{"title": "Deficit & crescita: quale relazione?", "subtitle": "", "author": "pagellapolitica.it", "date": null, "vclaim_id": "vclaim-id-18119", "url": "https://pagellapolitica.it/dichiarazioni/7407/deficit-crescita-quale-relazione", "vclaim": "\"E' vero, la Spagna \u00e8 l'unico Paese tra quelli che hanno l'euro che cresce cos\u00ec tanto, per\u00f2 non prendiamo ci in giro, la Spagna fa un deficit del 5%\". (Min. 30:18)\n\nNon \u00e8 vero infatti che la Spagna \u00e8 \"l'unico Paese tra quelli che hanno l'euro che cresce cos\u00ec tanto\". Nel 2\u00b0 trimestre 2016 il Pil spagnolo \u00e8 cresciuto dello 0,8% rispetto al primo trimestre dell'anno - pi\u00f9 del doppio della media dell'Eurozona (0,3%) ma comunque meno della Slovacchia (0,9%). Facendo il confronto con l'anno prima la Spagna \u00e8 di nuovo dietro alla Slovacchia (+3,7% e +3,2% rispettivamente).\n\nVa inoltre sottolineato che Cipro, anch'essa nell'Eurozona, non \u00e8 molto indietro. L'isola mediterranea ha infatti registrato una crescita dello 0,7% rispetto al trimestre precedente e del 2,7% rispetto allo stesso trimestre del 2015.\n\nSul deficit spagnolo poco da ridire a Renzi. In Spagna la differenza tra entrate e uscite statali era pari a 5,1% del Pil nel 2015. E' sempre la Slovacchia per\u00f2 a rovinare il contesto della dichiarazione di Renzi: oltre a crescere pi\u00f9 della Spagna all'interno dell'Eurozona, il Paese Est-europeo ha mantenuto, come l'Italia, un deficit di bilancio inferiore o pari al 3,0% dal 2013 in avanti.\n\n\n\nIn generale, un alto deficit e una buona crescita non sembrano granch\u00e8 collegati in questo periodo. Delle 5 economie cresciute di pi\u00f9 nel secondo trimestre 2016, tre hanno deficit pi\u00f9 bassi di quello italiano. Delle 5 cresciute di meno (esclusa l'Italia), tre hanno deficit pi\u00f9 alti di noi.\n\nStimolato da Feltri, Renzi sostiene che la Spagna sia cresciuta pi\u00f9 di ogni altro Paese dell'Eurozona. In realt\u00e0 gli spagnoli si sono fatti battere dalla Slovacchia. E per quanto il deficit sia stato effettivamente del 5% nel 2015, l'assunto che il sia fondamentale per la crescita si urta nuovamente contro lo scoglio slovacco. Bratislava ha difatti mantenuto un deficit sostanzialmente uguale a quello italiano negli ultimi tre anni - e anche allargando ad altri Paesi l'implicazione non regge. \"Ni'\"", "lang": "it"}