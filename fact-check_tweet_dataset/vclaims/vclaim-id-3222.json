{"title": "Sbarchi, clandestini e sanatorie: la versione di Laura Boldrini (verificata)", "subtitle": "Secondo la presidente della Camera uscente e candidata di Leu, il reato di clandestinit\u00e0\u00a0introdotto nel 2009 \u00e8 stato un fallimento. Il nostro fact checking", "author": "www.agi.it", "date": "2018-02-15T07:00+0100", "vclaim_id": "vclaim-id-3222", "url": "https://www.agi.it/fact-checking/sbarchi_migranti_boldrini-3491086/news/2018-02-15/", "vclaim": "\u200bNel corso del confronto su La7, a Otto e Mezzo, tra Matteo Salvini e Laura Boldrini dello scorso 13 febbraio, la presidente uscente della Camera ha dichiarato (min -38.40): \u201cIl reato di clandestinit\u00e0, introdotto nel 2009, \u00e8 stato un flop totale, perch\u00e9 da quando \u00e8 stato introdotto gli arrivi via mare sono aumentati sistematicamente [\u2026]. Il centrodestra ha fatto due sanatorie, un milione di persone irregolari sono state sanate con un nuovo permesso di soggiorno\u201d.\n\nNel 2014, con la legge n. 67 del 28 aprile, il Parlamento diede delega al governo di procedere a una serie di depenalizzazioni, tra cui quella del reato di immigrazione clandestina. A gennaio 2016, quando fu esercitata la delega, l\u2019esecutivo di centrosinistra decise di non procedere proprio sul reato di clandestinit\u00e0 (con conseguenti polemiche). Da allora non ci sono stati progressi sulla questione. Dunque la norma che prevede il reato \u00e8 rimasta in vigore da fine 2009 fino a oggi.\n\nNel 2010, il primo anno dopo l\u2019introduzione, gli arrivi via mare in Italia sono stati 4.500. L\u2019anno dopo sono aumentati a 64.300, per poi calare a 15.900 nel 2012. Nel 2013 sono saliti a 40.000, nel 2014 a 170.760, nel 2015 \u2013 con un parziale arretramento \u2013 sono stati 153.946, nel 2016 (record) 181.126 e nel 2017 sono scesi a 119.369.\n\nUn forte aumento dunque c\u2019\u00e8 stato, come afferma Boldrini, anche se tendenziale e non costante. Sembra comunque corretto sostenere che, se lo scopo della norma era prevenire gli arrivi via mare, questa si sia rivelata inefficace.\n\nIl primo, del 2002 e contestuale all\u2019introduzione della legge \u201cBossi-Fini\u201d (art. 33 della legge 189 del 2002), secondo i dati del Ministero dell\u2019Interno ha portato a 705.404 domande di regolarizzazione, delle quali 694.224 ammissibili. I lavoratori regolarizzati sono stati 634.728.\n\nIl secondo, del 2009, \u00e8 la cos\u00ec detta \u201cregolarizzazione colf e badanti\u201d (art. 1 ter della legge 102/2009) e, secondo gli ultimi dati disponibili pubblicati dal Viminale, ha portato a 295.126 domande, di cui 271.020 ammesse dalla Questura. Delle 259.454 pratiche definite al 14 marzo 2011, 222.182 erano state accolte (l\u201985,6%).\n\n\u00c8 vero, come ha detto Boldrini, che l\u2019introduzione in Italia del reato di immigrazione clandestina nell\u2019estate del 2009 non abbia impedito un forte aumento tendenziale, anche se non costante, degli sbarchi in Italia negli anni successivi.\n\nQuanto alle regolarizzazioni, la cifra di un milione data dalla presidente della Camera \u00e8 leggermente esagerata: in base ai dati disponibili, a fronte di un milione di domande presentate, quelle accolte che hanno portato a una regolarizzazione sono complessivamente meno di 900 mila.", "lang": "it"}