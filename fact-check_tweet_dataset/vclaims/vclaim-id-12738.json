{"title": "Nei, en student ble ikke kastet ut av NTNU etter \u00e5 ha funnet opp en drivstoffbesparende enhet", "subtitle": "NTNU har aldri hatt en student med navnet som oppgis i videoen og sier historien er \u00abuten rot i virkeligheten\u00bb.", "author": "www.faktisk.no", "date": null, "vclaim_id": "vclaim-id-12738", "url": "https://www.faktisk.no/faktasjekker/GqD/nei-en-student-ble-ikke-kastet-ut-av-ntnu-etter-a-ha-funnet-opp-en-drivstoffbesparende-enhet", "vclaim": "I en video p\u00e5 Facebook, der det er betalt for utvidet spredning, fortelles en ellevill historie om den tidligere studenten Lars Sigurdsen. Han skal ha blitt nektet \u00e5 fortsette ingeni\u00f8rstudiene ved Norges teknisk-naturvitenskapelige universitet (NTNU) etter \u00e5 ha funnet opp en enhet som gj\u00f8r at man kan spare opptil 30 prosent drivstoff.\n\n\u2013 Jeg kunne ikke tro det. Den ene dagen var alt fin, neste dag... Jeg fikk et brev hvor det stod at jeg m\u00e5tte forlate NTNU umiddelbart. Det var veldig rart, sier Lars i filmen.\n\nOg rarere blir det. Etter \u00e5 ha blitt ledsaget ut av sikkerhetsfolk mens alle s\u00e5 p\u00e5, \u00abble det ganske klart at det var politiske personer som ikke \u00f8nsket at noen visste om dette\u00bb.\n\n\u2013 Store olje- og bilselskaper gjemmer dette for alle. Det er trist, men disse selskapene \u00f8nsker ikke at vi bruker mindre drivstoff, sier Lars.\n\nHeldigvis har han en onkel med over 30 \u00e5rs erfaring som ingeni\u00f8r. Sammen skapte de to en plastdings som de kalte EcoFuel. Denne er det bare \u00e5 plugge inn i OBD-porten p\u00e5 bilen og vips kan man spare 30 prosent bensin eller diesel.\n\nDen f\u00f8rste EcoFuelen skal ha blitt solgt i begynnelsen av oktober 2018. Siden oppfinnerne ble anmeldt av to store oljeselskaper, kan den ikke selges i butikker i Norge. N\u00e5 pr\u00f8ver de store selskapene \u00e5 stanse nettsalget ogs\u00e5, og derfor selges dingsen med 50 prosent rabatt. Alt dette if\u00f8lge fortellingen i videoen.\n\nDersom du klikker p\u00e5 lenkene som vises i slutten av videoen, kommer du til en side p\u00e5 domenet Techscan.co. Teksten p\u00e5 siden er norsk, og du blir bedt om \u00e5 velge om du har bensin- eller dieselbil. Domenet er colombiansk og var registrert p\u00e5 en colombianer frem til 20. juni i \u00e5r.\n\nFaktisk.no har pr\u00f8vd \u00e5 n\u00e5 colombianeren for \u00e5 h\u00f8re hvem han solgte nettstedet til, men har forel\u00f8pig ikke f\u00e5tt svar.\n\nKj\u00f8peren av domenet har registrert seg via anonymitetstjenesten whoisguard.com, som er registrert i Panama. Tjenesten gj\u00f8r det mulig \u00e5 skjule hvem som egentlig kontrollerer en nettadresse.\n\nHvis du klikker deg et steg videre, kommer du til det som ser ut som en nettbutikk. Denne er registrert p\u00e5 domenet Ecofuel24.pro.\n\nNettstedet ble opprettet 15. september i \u00e5r, og den som har registrert domenet har ogs\u00e5 i dette tilfellet gjemt seg bak en anonymitetstjeneste. Denne gang er det via Namecheap.com i USA, men ogs\u00e5 her er den anonyme personen med kontroll over domenet registrert med tilhold i Panama.\n\nP\u00e5 siden som selger EcoFuel, blir du bedt om \u00e5 registrere deg med navn, e-post, telefonnummer og betale med kredittkort eller PayPal. Prisen for en EcoFuel-plugg er 425 kroner.\n\nP\u00e5 denne siden er det ogs\u00e5 kontaktinformasjon til selskapet MDE Commerce Ltd p\u00e5 Malta. Faktisk.no har sendt e-post til dette selskapet, men har forel\u00f8pig ikke f\u00e5tt svar.\n\nMDE Commerce Ltd er ogs\u00e5 oppf\u00f8rt som kontaktadresse for den \u00abnorske\u00bb nettbutikken Megadeals.com. Her er det oppgitt en kontaktperson ved navn Ricardo Pereira og et estisk mobiltelefonnummer.\n\nEt sertifikat fra selskapsregisteret p\u00e5 Malta viser at det er den portogisiske statsborgeren Ricardo Jorge Pereira De Sousa Coelho som b\u00e5de eier og er direkt\u00f8r i MDE Commerce Ltd.\n\nFaktisk.no har fors\u00f8kt \u00e5 ringe det oppgitte estiske nummeret, men kommer bare til en telefonsvarer. Pereira har s\u00e5 langt ikke svart p\u00e5 SMS. Megadeals.com skriver om seg selv:\n\nFacebook-siden Tech Scan har for \u00f8yeblikket fire sponsede innlegg med den samme videoen for norske Facebook-brukere. I tillegg til den norske videoen er det laget nesten identiske videoer for Facebook-brukere i \u00d8sterrike, Belgia, Brasil, Canada, Frankrike, Tyskland, Mexico, Spania og Sveits. I Chile sponser Tech Scan en annen video.\n\nDe ulike versjonene av videoen kommer opp om du klikker deg inn p\u00e5 Facebook-siden til Tech Scan og velger \u00abinfo and ads\u00bb eller \u00abinformasjon og annonser\u00bb i menyen til venstre.\n\nHovedpersonen i videoen er den samme i alle landene, han har bare f\u00e5tt ulike navn og ble kastet ut fra forskjellige universiteter, if\u00f8lge filmen.\n\nI \u00d8sterrike og Tyskland heter Lars Sigurdsen Lukas Weiss. I Belgia, Canada og Sveits g\u00e5r han under navnet Mathieu Bertrand, mens han heter Fabiano Marcenes i Brasil, Felipe Morales i Mexico og Victor Martinez i Spania. Den franske Lars Sigurdsen heter ogs\u00e5 Mathieu til fornavn, men her er etternavnet Lapointe.\n\nDe ulike Lars-ene g\u00e5r alle, if\u00f8lge videoene, p\u00e5 ulike universiteter i sine respektive hjemland. Alle universitetene eksisterer, men det som er avbildet i videoene er ikke nevnt. Det er Memorial Hall ved Harvard University i USA.\n\nI videoen vises en rekke varianter av \u00abLars Sigurdsen\u00bb. N\u00e5r han omtales sammen med onkelen vises en annen person, n\u00e5r han sitter p\u00e5 toget vises en tredje. N\u00e5r \u00abLars\u00bb sitter og ser p\u00e5 en pc-skjerm vises en fjerde person, og n\u00e5r han st\u00e5r foran en presentasjon vises en femte.\n\nVideoen fremst\u00e5r som redigert p\u00e5 en profesjonell m\u00e5te, men de som har laget den har ikke brukt penger p\u00e5 \u00e5 gj\u00f8re opptak selv. I stedet har de brukt tilgjengelige bilder og videoklipp fra blant annet iStockphoto.com:\n\nNettbutikken finnes i like mange varianter som det er Lars-er og universiteter han ble kastet ut fra. Alle sidene er lokalt tilpasset med spr\u00e5k, navn og valuta tilpasset landet.\n\nNTNU opplyser til Faktisk.no at det ikke finnes en student ved navn Lars Sigurdsen i Felles studentdatabase.\n\n\u2013 Dette er oppkonstruert og har ingen rot i virkeligheten, skriver Olav Bolland, dekan ved Fakultet for ingeni\u00f8rvitenskap ved NTNU, i en e-post til Faktisk.no.\n\nDirekt\u00f8r for NTNU Energi, Johan Einar Hustad, sier f\u00f8lgende om den p\u00e5st\u00e5tte oppfinnelsen til Lars Sigurdsen:\n\n\u2013 Vi kjenner ikke til at noen slike dingser fungerer.\n\nDen samme dingsen er til salgs p\u00e5 en rekke nettbutikker, blant annet her for rundt 60 kroner. EcoFuel-pluggen var i salg lenge f\u00f8r slutten av oktober 2018, som det i videoen hevdes at var starten.\n\nB\u00e5rd Bergfald er daglig leder i Bergfald Milj\u00f8r\u00e5dgivere og jobbet tidligere i Bellona. For noen uker siden begynte han \u00e5 f\u00e5 henvendelser fra fremmede som lurte p\u00e5 om dingsen han hadde installert i bilen sin fungerte.\n\n\u2013 Jeg hadde ikke installert noe i bilen min og skj\u00f8nte ingenting, sier Bergfald til Faktisk.no.\n\nEn av dem som tok kontakt, sendte Bergfald en skjermdump av et kommentarfelt, hvor en Baard Bergfald tilsynelatende har uttalt seg positivt om EcoFuel:\n\nBergfald er ikke den eneste som uttaler seg positivt om EcoFuel under artikkelen som er publisert p\u00e5 techscan.co. Hele kommentarfeltet er fullt av folk som anbefaler produktet til dem som sp\u00f8r. Det framst\u00e5r som om folk kommenterer fra sine egne Facebook-profiler, men klikker man p\u00e5 navnene, skjer det ingenting.\n\n\u2013 Bildet de har brukt av meg er ekte og har blitt hentet fra firmaets Facebook-side. Jeg er veldig overrasket over hvor profesjonelt utf\u00f8rt denne svindelen er. Folk som kjenner meg, vet at jeg aldri ville ordlagt meg s\u00e5nn, men det fremst\u00e5r som om de som har gjort dette kan norsk sv\u00e6rt godt, sier Bergfald.\n\nHan har fors\u00f8kt \u00e5 komme i kontakt med dem som st\u00e5r bak Tech Scan uten hell. Bergfald er mektig irritert:\n\n\u2013 Jeg kom til et firma i Estland, men der stoppet det. Dette er ren svindel, og jeg finner meg ikke i at mitt navn blir misbrukt p\u00e5 denne m\u00e5ten, sier han.\n\nArtikkelen p\u00e5 Techscan.co er signert en Lars Nystuen. Dinside.no avsl\u00f8rte i fjor liknende bruk av falske profiler. Ogs\u00e5 i dette tilfellet het teknologijournalisten Lars Nystuen.\n\u2022 EcoFuel er ingen unik oppfinnelse, men en liten plastdings som har v\u00e6rt til salgs p\u00e5 diverse nettsteder i lang tid.\n\u2022 Det er lite som tyder p\u00e5 at disse dingsene reduserer bilens drivstofforbruk.\n\u2022 Historien om Lars Sigurdsen som ble kastet ut fra NTNU fordi han fant opp EcoFuel, er oppdiktet.\n\u2022 Samme l\u00f8gnaktige historie er spredd i en rekke land, men da med andre navn p\u00e5 studentene og andre universiteter.", "lang": "no"}