{"title": "Aumentano le tasse comunali... governo ladro?", "subtitle": "", "author": "pagellapolitica.it", "date": null, "vclaim_id": "vclaim-id-16646", "url": "https://pagellapolitica.it/dichiarazioni/8302/aumentano-le-tasse-comunali-governo-ladro", "vclaim": "In un post pubblicato il 4 giugno sulla sua pagina Facebook, il deputato Pd Luigi Marattin ha affermato che lo sblocco delle imposte locali adottato dal governo Conte ha portato i comuni ad aumentare le addizionali all\u2019Irpef e, in breve, le tasse pagate dai cittadini.\n\nL\u2019addizionale comunale all\u2019Irpef \u2013 l\u2019imposta sul reddito delle persone fisiche \u2013 \u00e8 un\u2019imposta che si aggiunge all\u2019Irpef \u201cnazionale\u201d e che viene calcolata, come quest\u2019ultima, sul reddito annuale. Ogni comune pu\u00f2 decidere se applicarla o meno e, al contempo, pu\u00f2 stabilire eventuali soglie di esenzione per i redditi pi\u00f9 bassi.\n\nInfine, i comuni hanno la facolt\u00e0 di decidere se applicare un\u2019aliquota unica (ad esempio, lo 0,5 per cento per tutti) oppure diverse aliquote (ad esempio tre aliquote dello 0,2 per cento, o,5 per cento e 0,8 per cento). Nel secondo caso le aliquote devono essere basate sugli stessi scaglioni di reddito utilizzati per il calcolo dell\u2019Irpef nazionale.\n\nCome abbiamo visto, le regioni e gli enti locali sono liberi di stabilire (entro i limiti imposti dalle leggi nazionali) l\u2019aliquota che preferiscono per l\u2019addizionale Irpef. Dal 2016 al 2018, lo Stato aveva per\u00f2 impedito loro di aumentare questo tipo di tributi, per cui se un comune che per esempio aveva fissato l\u2019addizionale Irpef allo 0,3 per cento non avrebbe potuto, neanche volendo, aumentarla allo 0,5 per cento.\n\nEra stato in particolare il governo Renzi, con la legge di Stabilit\u00e0 per il 2016, a determinare che le regioni e gli enti locali non potessero aumentare i tributi e le addizionali per quell\u2019anno rispetto a quanto gi\u00e0 previsto, per contenere la pressione fiscale. Negli anni successivi il governo Gentiloni aveva poi confermato il blocco della leva fiscale, estendendone la validit\u00e0 anche al 2017 e al 2018.\n\nAl contrario, il governo Conte ha deciso di non includere una misura simile all\u2019interno della legge di Bilancio per il 2019. Ci\u00f2 significa che le regioni e gli enti locali potranno ora aumentare sia i tributi locali (Tasi, Tari, ecc.) sia le addizionali (almeno entro il limite dello 0,8 per cento, per quanto riguarda quelle comunali).\n\nAnalizzando dati del Mef, la Corte dei Conti riporta che al 21 maggio di quest\u2019anno 3.699 comuni hanno riferito al Mef l\u2019aliquota dell\u2019addizionale Irpef comunale per il 2019 (meno della met\u00e0 del totale: i comuni italiani sono circa ottomila). Di questi, 3.173 (l\u201985 per cento del totale) non potevano aumentare l\u2019addizionale Irpef perch\u00e9 applicavano gi\u00e0 l\u2019aliquota massima dello 0,8 per cento.\n\nE infatti la notizia dello sblocco era stata accolta positivamente dal presidente dell\u2019Anci (Associazione nazionale comuni italiani), il sindaco di Bari Antonio Decaro (esponente del Partito Democratico). Decaro, esponente del Partito Democratico, aveva infatti dichiarato a novembre 2018: \u00abLo sblocco della leva fiscale \u00e8 un segnale nei confronti dell'autonomia di un sindaco (...). Il problema \u00e8 che fino al 2015-2016 ci sono stati tagli per 11 miliardi di euro agli enti locali che hanno messo in seria difficolt\u00e0 i Comuni e ne hanno, in alcuni casi, prosciugato le casse\u00bb.\n\nIl deputato del Pd Luigi Marattin ha dichiarato che, da una prima campionatura, l\u201989 per cento dei comuni che avevano la possibilit\u00e0 di aumentare l\u2019addizionale comunale all\u2019Irpef l\u2019hanno incrementata. Tutto ci\u00f2 sarebbe avvenuto grazie allo sblocco delle imposte locali approvato dal governo Conte.\n\nCome riportato correttamente da Marattin, il governo Conte non ha riconfermato il blocco dell\u2019aumento delle imposte locali previsto dal governo Renzi con la legge di Stabilit\u00e0 2016 e rinnovato nei due anni successivi dal governo Gentiloni. Ci\u00f2 significa che le regioni e gli enti locali possono ora aumentare i tributi a loro dovuti, compresa l\u2019addizionale comunale all\u2019Irpef.\n\nTra i comuni analizzati dalla Corte dei Conti al 21 maggio, la grande maggioranza non aveva la facolt\u00e0 di aumentare l\u2019Irpef comunale, avendo gi\u00e0 raggiunto il limite massimo. All\u2019interno della minoranza restante, \u00e8 vero che l\u201989 per cento abbia aumentato l\u2019addizionale comunale all\u2019Irpef come dichiarato da Marattin.\n\nIl ragionamento con cui Marattin attribuisce al governo la responsabilit\u00e0 sembra tuttavia debole: gli enti locali hanno, per Costituzione, una loro autonomia e finanziaria e la decisione dello Stato di limitarla era necessariamente eccezionale. Ora che viene restituita, se e quando scattano gli aumenti non dipende solo dalle scelte dell\u2019esecutivo in carica ma anche dalla situazione economica che si \u00e8 creata negli anni dei tagli prima e del blocco a livello di finanze comunali poi.", "lang": "it"}