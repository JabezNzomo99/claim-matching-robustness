{"title": "Il debito pubblico dell'Italia \u00e8 davvero \u00abappena\u00bb aumentato rispetto a quello degli altri?", "subtitle": "", "author": "pagellapolitica.it", "date": null, "vclaim_id": "vclaim-id-57538", "url": "https://pagellapolitica.it/dichiarazioni/8563/il-debito-pubblico-dellitalia-e-davvero-appena-aumentato-rispetto-a-quello-degli-altri", "vclaim": "Tra gli Stati che si oppongono all\u2019emissione di titoli di Stato a livello europeo ci sono, tra gli altri, Germania e Paesi Bassi, preoccupati tra le altre cose proprio dall\u2019alto debito dell\u2019Italia e dal rischio che l\u2019aiuto al nostro Paese, e non solo, si traduca nel trasferimento di quel debito sui contribuenti tedeschi, olandesi e in generale dei Paesi con minore debito pubblico in rapporto al Pil.\n\nMa \u00e8 vero, come dice Letta, che il nostro debito pubblico \u00e8 cresciuto \u00aba malapena\u00bb negli ultimi anni? Abbiamo verificato.\n\nA fine 2014 il rapporto debito/Pil italiano era stato infatti del 135,4 per cento, poi sceso al 135,3 per cento nel 2015, al 134,8 per cento nel 2016 e al 134,1 per cento nel 2017. Nel 2013 questa percentuale era del 132,4 per cento. L\u2019aumento complessivo negli ultimi cinque anni \u00e8 quindi del +2,4 per cento.\n\nIn Francia il rapporto debito/Pil \u00e8 infatti aumentato dal 93,4 per cento al 98,4 per cento (+5 per cento); in Spagna \u00e8 passato dal 95,8 per cento al 97,6 per cento (+1,8 per cento); nel Regno Unito dall\u201984,2 per cento all\u201985,9 per cento (+1,7 per cento). Nei Paesi Bassi, il rapporto debito pubblico/Pil \u00e8 invece calato del 13,8 per cento, passando dal 66,2 per cento al 52,4 per cento (Figura 1).\n\nIn valori assoluti, e non in relazione con il Pil, il debito pubblico tedesco \u00e8 sceso da 2.213 miliardi di euro del 2013 a 2.069 miliardi nel 2018 (-7 per cento), e quello olandese \u00e8 calato da circa 447 miliardi di euro a oltre 405 miliardi (-9,4 per cento).\n\nRicapitolando: se si guarda al rapporto debito/Pil, tra il 2013 e il 2018 l\u2019Italia ha registrato un +2,4 per cento, una percentuale pi\u00f9 alta di Spagna, Regno Unito, Olanda e Germania (questi ultimi due hanno anzi registrato un segno meno), ma pi\u00f9 bassa della Francia. Espresso in valori assoluti, il nostro debito pubblico \u00e8 invece salito nello stesso periodo del +11,4 per cento, meno di Spagna, Francia e Regno Unito (anche qui la Germania e l\u2019Olanda hanno registrato un segno meno).\n\nNegli Stati Uniti, questo indicatore \u00e8 stato pressoch\u00e9 stabile, se si prendono i due estremi: 136,2 per cento nel 2013 e 136,3 per cento nel 2018. In Giappone, il rapporto debito/Pil \u00e8 invece cresciuto del +5,7 per cento, salendo dal 233 per cento al 238,7 per cento (livello Ocse pi\u00f9 alto di tutti). In Canada l\u2019aumento \u00e8 stato del +1,1 per cento (dal 107,3 per cento al 108,4 per cento), mentre in Australia \u00e8 stato del +10,4 per cento (dal 55,7 per cento al 66,1 per cento).\n\nRicapitolando: anche in questo caso, tra il 2013 e il 2018 ci sono grandi Paesi a livello mondiale che hanno visto il loro rapporto debito pubblico/Pil crescere in percentuale di pi\u00f9 dell\u2019Italia (Giappone e Australia), mentre in altri Paesi questa crescita o non c\u2019\u00e8 stata (Stati Uniti) o \u00e8 stata pi\u00f9 contenuta (Canada).\n\nAbbiamo verificato e, guardando ai Paesi pi\u00f9 grandi, sia europei che non europei, l\u2019ex presidente del Consiglio ha sostanzialmente ragione: un aumento, sia in termini percentuali che assoluti, c\u2019\u00e8 stato, ma non significativamente pi\u00f9 alto di altri Stati simili al nostro.\n\nNel contesto dell\u2019Ue, tra il 2013 e il 2018 il rapporto debito pubblico/Pil dell\u2019Italia \u00e8 cresciuto del +2,4 per cento (passando dal 132,4 per cento al 134,8 per cento), una percentuale nettamente pi\u00f9 alta di quella della Germania (-16,8 per cento) e dei Paesi Bassi (-13,8 per cento), ma poco pi\u00f9 alta della Spagna (+1,8 per cento) e del Regno Unito (+1,7 per cento), e pi\u00f9 bassa di quella della Francia (+5 per cento).\n\nEspresso in valori assoluti, e non in relazione al Pil, il nostro debito pubblico \u00e8 poi cresciuto del +11,4 per cento (passando da quasi 2.136 miliardi di euro a poco pi\u00f9 di 2.380 miliardi di euro nel 2018), una percentuale pi\u00f9 bassa di quella francese, spagnola e britannica.\n\nInfine, se si allarga lo sguardo al resto del mondo, si scopre come il nostro rapporto debito/Pil sia cresciuto pi\u00f9 di Stati Uniti e Canada, ma meno di Giappone e Australia.\n\nIn conclusione, se il confronto viene fatto con Germania e Olanda l\u2019Italia ne esce molto male, ma se lo estendiamo ai principali Paesi Ue e Ocse, \u00e8 vero che gli aumenti del debito pubblico italiano negli ultimi cinque anni non siano particolarmente significativi. Letta si merita un \u201cVero\u201d.", "lang": "it"}