{"title": "Man kan ikke sl\u00e5 fast at Oslo har verdens dyreste taxisystem", "subtitle": "Det finnes ingen offisiell statistikk som sammenligner taxiprisene mellom ulike byer i forskjellige land.", "author": "www.faktisk.no", "date": null, "vclaim_id": "vclaim-id-10055", "url": "https://www.faktisk.no/faktasjekker/1J6/man-kan-ikke-sla-fast-at-oslo-har-verdens-dyreste-taxisystem", "vclaim": "Forfatter og satiriker Dagfinn Nordb\u00f8 er en ivrig kronikkskribent, og har blant annet f\u00e5tt en rekke kronikker publisert i VG og Aftenposten. I en kronikk publisert i VG 30. oktober tar han for seg hovedstadens taxivirksomhet. I ingressen p\u00e5 kronikken skriver han at Norges hovedstad har verdens dyreste og minst effektive taxisystem.\n\nHan bruker p\u00e5standen som ledd i en argumentasjon mot Taxiforbundet, som tidligere samme dag hadde publisert en kritisk kronikk mot taxikonkurrenten Uber.\n\nNordb\u00f8s ingress inneholder to p\u00e5stander. Den ene dreier seg om pris, den andre om effektivitet. Det er p\u00e5standen om at Oslo har verdens dyreste taxisystem vi skal se n\u00e6rmere p\u00e5 her.\n\nFaktisk.no tar kontakt med Dagfinn Nordb\u00f8 for \u00e5 h\u00f8re hva som ligger til grunn for p\u00e5standen om at Oslo har verdens dyreste drosjepriser.\n\nNordb\u00f8 opplyser at han ikke har noen konkret kilde \u00e5 vise til for sin p\u00e5stand. Han mener imidlertid \u00e5 huske \u00e5 ha sett at Oslos taxier er dyrest i ulike sammenligninger. Samtidig mener han at det kanskje kan v\u00e6re like dyrt i Stockholm.\n\nTil Faktisk.no utelukker han ikke at p\u00e5standen han fremmer i kronikken kan v\u00e6re feil.\n\nStatistisk sentralbyr\u00e5 (SSB) har en egen statistikk for taxipriser. Tallene for 2016 viser en snittpris p\u00e5 29,87 kroner per kilometer for hele landet.\n\nSeniorstatistikkr\u00e5dgiver Geir Martin Pilskog har v\u00e6rt med p\u00e5 \u00e5 utarbeide statistikken. Han opplyser at han er ikke er kjent med noen offisiell internasjonal statistikk som sammenligner taxipriser, og at han er rimelig sikker p\u00e5 at dette ikke finnes.\n\nForsker J\u00f8rgen Aarhaug i Transport\u00f8konomisk institutt har tidligere gjennomf\u00f8rt sammenligninger av taxipriser mellom ulike byer i forskjellige land. Fordi det er mange kompliserende faktorer i beregningene av prisene, mener han selv at disse ikke er spesielt gode, og har derfor sluttet \u00e5 publisere sammenligningene.\n\nHan trekker blant annet frem kurs- og kj\u00f8pekraftkonvertering, ulik bruk av taxi og forskjellige m\u00e5ter \u00e5 beregne prisene p\u00e5.\n\nSammenligningene kan bli veldig rare, og du kan egentlig vise det du \u00f8nsker \u00e5 vise, forteller Aarhaug:\n\nSamtidig p\u00e5virker ogs\u00e5 kollektivtilbudet taxiprisene. Forskeren viser til at byer med d\u00e5rligere kollektivtilbud, gjerne har et bredere taximarked. Der f\u00e5r du enkelte akt\u00f8rer med lavere priser, og andre med h\u00f8yere priser. Det gjelder spesielt i byer med fri prissetting.\n\nSelv om det ikke finnes noen offisiell statistikk, er det gjort ulike internasjonale sammenligninger av taxipriser. De viser sprikende resultater.\n\nDen sveitsiske banken UBS har sammenlignet taxipriser i rapporten Prices and Earnings 2015. Der er Oslo byen med de dyreste taxiene, foran Zurich, som er nest dyrest. Rapporten tar utgangspunkt i typiske priser for en fem kilometer lang kj\u00f8retur.\n\nDen tyske storbanken Deutsche Bank har foretatt en lignende sammenligning i rapporten Mapping the world's prices, med tall fra 2017. Her sammenlignes prisene for en typisk tur p\u00e5 \u00e5tte kilometer. I denne rapporten er det Zurich som har de dyreste drosjene, mens Oslo havner p\u00e5 sjetteplass, ogs\u00e5 bak Tokyo, Stockholm, K\u00f8benhavn og Amsterdam.\n\nForsker Aarhaug forteller imidlertid at hvis man tar utgangspunkt i sammenlignbare turer mellom Oslo Taxi og Stockholm Taxi, s\u00e5 vil ikke prisforskjellen v\u00e6re spesielt stor. P\u00e5 sp\u00f8rsm\u00e5l om det kan sl\u00e5s fast at Oslo har verdens dyreste taxipriser, svarer han f\u00f8lgende:\n\nEtter at Faktisk.no tok kontakt med forskeren, har han foretatt en ny sammenligning mellom Oslo Taxi, Taxi Stockholm og Taxa 4x35 (K\u00f8benhavn). I denne sammenligningen er Taxi Stockholm noe dyrere enn Oslo Taxi, mens Taxa 4x35 er billigst. Beregningen er utelukkende basert p\u00e5 pris, og kompenserer ikke for lavere kj\u00f8pekraft i Sverige.\n\nAarhaug er imidlertid opptatt av \u00e5 f\u00e5 frem at dette ikke er noen fasit, som f\u00f8lge av de mange kompliserende forholdene ved beregning av taxipriser.", "lang": "no"}