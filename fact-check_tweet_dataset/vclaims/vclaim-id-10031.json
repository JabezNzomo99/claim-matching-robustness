{"title": "Siden 2012 har vi tatt imot nesten 80 000 personer som har f\u00e5tt opphold i Norge", "subtitle": "Til sammen 43 000 asyls\u00f8kere fikk opphold fra januar 2012 til september 2017. I samme periode tok Norge imot i overkant av 12 000 kvoteflyktninger og nesten 24 000 familieinnvandrere til personer med flyktningbakgrunn.", "author": "www.faktisk.no", "date": null, "vclaim_id": "vclaim-id-10031", "url": "https://www.faktisk.no/faktasjekker/vWG/siden-2012-har-vi-tatt-imot-nesten-80-000-personer-som-har-fatt-opphold-i-norge", "vclaim": "Regjeringen vil ta imot f\u00e6rre kvoteflyktninger og heller bruke penger p\u00e5 integrering av innvandrere som allerede er i Norge. I forslaget til statsbudsjett for 2018 foresl\u00e5r regjeringen \u00e5 ta imot 1120 kvoteflyktninger. Det er langt f\u00e6rre enn de siste \u00e5rene, og bakgrunnen er if\u00f8lge budsjettforslaget at:\n\n13. oktober debatterte innvandrings- og integreringsminister Sylvi Listhaug (Frp) budsjettforslaget i Politisk kvarter med leder av kommunal- og forvaltningskomiteen, Karin Andersen (SV). Andersen var ikke imponert over regjeringens bevilgning til integrering:\n\nListhaug viste til at regjeringen legger opp til \u00e5 bruke 17 milliarder kroner p\u00e5 integreringsarbeid i kommunene neste \u00e5r. Det er if\u00f8lge statsr\u00e5den en dobling p\u00e5 f\u00e5 \u00e5r:\n\nOgs\u00e5 senere har Listhaug brukt tallet 80 000 n\u00e5r hun snakker om antall personer som skal integreres i Norge. 23. oktober bes\u00f8kte hun syriske flyktninger i Mehamn. Da skrev NRK:\n\nDenne p\u00e5standen er ikke et direkte sitat fra Listhaug. N\u00e5r statsr\u00e5den intervjues av NRK sier hun:\n\nEtter at denne faktasjekken ble publisert har NRK endret ordlyden i nettsaken. NRK skriver:\n\nHvordan kommer Listhaug fram til et s\u00e5 h\u00f8yt tall? N\u00e5r Faktisk.no ber statsr\u00e5den om dokumentasjon for p\u00e5standen, f\u00e5r vi oversendt en tabell fra hennes politiske r\u00e5dgiver Espen Teigen (Frp):\n\nTeigen forklarer at Listhaug har kommet fram til nesten 80 000 personer ved \u00e5 summere disse tallene:\n\u2022 Antall personer som fikk innvilget opphold etter vedtak i UNE (klageinstans for UDI).\n\u2022 Antall personer som fikk familieinnvandring med personer som kom til Norge som asyls\u00f8kere/flyktninger.\n\nLegger man sammen alle disse tallene for perioden januar 2012\u2013september 2017, f\u00e5r man 78 802 personer. N\u00e5r Listhaug sier at det har kommet nesten 80 000 personer de siste \u00e5rene som skal integreres i Norge, inkluderer hun alts\u00e5 b\u00e5de asyls\u00f8kere som har f\u00e5tt opphold, kvoteflyktninger som Norge har tatt imot og personer som har kommet som familieinnvandrere til disse gruppene.\n\nTeigen oppgir Utlendingsdirektoratet (UDI) og Utlendingsnemnda (UNE) som kilder for tallene. Faktisk.no har etterg\u00e5tt tallene vi har f\u00e5tt oversendt.\n\nUDI har publisert denne tabellen som viser hvor mange personer som fikk beskyttelse i perioden 2007\u201316 og grunner til at asyl ble gitt. Der finner man igjen en del av tallene i tabellen Listhaug oppgir som dokumentasjon.\n\nN\u00e5r det gjelder antall asyls\u00f8kere som har f\u00e5tt opphold i Norge i perioden januar\u2013september 2017, har UDI publisert denne tabellen. P\u00e5 sp\u00f8rsm\u00e5l fra Faktisk.no opplyser UNE at de ga opphold til cirka 380 personer i samme periode.\n\nUDI har ikke publisert tall p\u00e5 familieinnvandrere som kom til en person med flyktningbakgrunn (b\u00e5de asyls\u00f8kere som har f\u00e5tt innvilget opphold og kvoteflyktninger). N\u00e5r Faktisk.no ber om dette, f\u00e5r vi tilsendt de samme tallene for 2014\u201317 som Listhaug har brukt som dokumentasjon.\n\nTallene for 2012 og 2013, som Listhaug har oppgitt, stemmer med to forbehold, if\u00f8lge presser\u00e5dgiver i UDI, Kristian Nicolai Stakset-Gundersen:\n\u2022 Det er tall etter oppholdsstatus og ikke innvandringsgrunn. De kan alts\u00e5 ikke sammenlignes direkte med de andre tallene i tabellen.\n\u2022 Kvaliteten p\u00e5 registreringen s\u00e5 langt tilbake er d\u00e5rlig, og tallene er derfor ikke helt presise.\n\nDet er alts\u00e5 usikkerhet knyttet til de 4025 personene som if\u00f8lge UDI kom som familieinnvandrere til personer med flyktningbakgrunn i 2012 og 2013. Faktisk.no har ogs\u00e5 spurt Statistisk sentralbyr\u00e5 (SSB) om hvor mange innvandrere de har registrert med denne bakgrunnen disse to \u00e5rene. SSB opererer med 5134 personer. I praksis f\u00e5r derfor ikke usikkerheten knyttet til UDIs tall noen stor betydning for Listhaugs regnestykke.\n\nBasert p\u00e5 tall fra UDI og UNE ser det ut til at Listhaugs p\u00e5stand stemmer. Legger man sammen alle asyls\u00f8kere som fikk opphold med kvoteflyktninger og familieinnvandrerne som kom til personer med flyktningbakgrunn, f\u00e5r man i underkant av 80 000 personer i perioden 2012\u201317.\n\nIf\u00f8lge UDIs tall kom rundt 30 prosent av de 80 000 Listhaug snakker om som familieinnvandrere. Hvilke familiemedlemmer er det som kommer? Og hvilke land kommer de fra? Det har SSB sett p\u00e5 i rapporten \u00abFamilieinnvandring og ekteskapsm\u00f8nster 1990\u20132015\u00bb.\n\nI rapporten tar SSB for seg familieinnvandrere som kom til Norge mellom 1990 og 2015, og som hadde en referanseperson som var flyktning og som hadde innvandret i samme periode. Referanseperson er den personen som bor i Norge, og som det s\u00f8kes familiegjenforening eller -etablering med.\n\u2022 Fikk til sammen 141 312 flyktninger opphold i Norge. Dette tallet omfatter b\u00e5de personer som har f\u00e5tt tillatelse etter s\u00f8knad om beskyttelse (asyl), de som har f\u00e5tt kollektiv beskyttelse og overf\u00f8ringsflyktninger (kvoteflyktninger).\n\u2022 Disse personene ble gjenforent med 45 115 familiemedlemmer som kom til Norge.\n\u2022 Til sammen var det 23 453 referansepersoner. Det inneb\u00e6rer at bare 17 prosent av flyktningene utl\u00f8ste familieinnvandring. Hver referanseperson fikk i gjennomsnitt 1,9 familiemedlemmer til Norge.\n\nHver flyktning fikk i snitt 0,32 familiemedlemmer til Norge. Her har SSB bare tatt med familieinnvandring gjennom ett ledd. Det inneb\u00e6rer at de som kom som familieinnvandrere til tidligere familieinnvandrere, ikke er tatt med.\n\nHvis man inkluderer dette andre leddet, \u00f8ker antall familieinnvandrere med 3451. Tar man med leddet etter der igjen \u2013 alts\u00e5 familieinnvandrere til familieinnvandrere til flyktninger \u2013 m\u00e5 man legge p\u00e5 334 personer ekstra. Disse utgj\u00f8r alts\u00e5 ikke store grupper av innvandrere i Norge.\n\nSSB skiller mellom familiegjenforening, som betyr \u00e5 bli gjenforent med familiemedlemmer, og familieetablering, som inneb\u00e6rer \u00e5 stifte ny familie gjennom ekteskap. 77 prosent av familieinnvandrerne kom gjennom gjenforening, mens 23 prosent kom for \u00e5 etablere ny familie.\n\nDet er vanligst \u00e5 bli gjenforent enten med barn eller ektefelle/samboer:\n\nSSB har ogs\u00e5 sett p\u00e5 hvilke land det kommer flest familieinnvandrere fra:\n\nFiguren viser at flyktninger fra Somalia og Irak var dem som oftest fikk familiemedlemmer til Norge. Mens hver flyktning fra Somalia i gjennomsnitt fikk 0,68 familiemedlemmer til Norge, var det tilsvarende tallet 0,11 for dem som kom fra Bosnia-Hercegovina.\n\nTid i Norge for referansepersonen er helt avgj\u00f8rende for omfanget av familieinnvandring. Strenge krav som referansepersonen m\u00e5 oppfylle gj\u00f8r at det kan g\u00e5 mange \u00e5r f\u00f8r en som har kommet som flyktning kan s\u00f8ke om familieinnvandring. Med det h\u00f8ye antallet flyktninger som har f\u00e5tt opphold i Norge de siste \u00e5rene, er det derfor grunn til \u00e5 tro at familieinnvandringen vil \u00f8ke i \u00e5rene framover.\n\nSSB har ogs\u00e5 sett p\u00e5 familieinnvandring der enslige mindre\u00e5rige asyls\u00f8kere er referansepersoner. If\u00f8lge rapporten kom det i snitt 0,16 personer per enslige mindre\u00e5rige som fikk opphold i Norge i perioden 1996\u20132015. Ni av ti hadde ikke f\u00e5tt familie til Norge, og av dem som hadde det, hadde nesten alle bare f\u00e5tt \u00e9n person.\n\nV\u00e5r gjennomgang viser at Sylvi Listhaug har rett n\u00e5r hun sier at det de siste \u00e5rene har kommet nesten 80 000 personer som skal integreres i Norge. Tall fra UDI og UNE viser at det i perioden januar 2012\u2013september 2017 kom i underkant av 79 000 personer med flyktningbakgrunn.\n\nNesten 43 000 kom som asyls\u00f8kere og fikk innvilget opphold, mens i overkant av 12 000 kom som kvoteflyktninger (kalles ogs\u00e5 overf\u00f8ringsflyktninger). I tillegg kom nesten 24 000 familieinnvandrere til personer med flyktningbakgrunn (b\u00e5de asyls\u00f8kere og kvoteflyktninger).\n\nHadde Listhaug sagt at det har kommet \u00ab80 000 flyktninger\u00bb \u2013 slik NRK skriver i sin nettsak at hun gjorde \u2013 hadde hun tatt feil. Imidlertid har hun ved flere anledninger brukt det mer generelle \u00ab80 000 personer\u00bb, noe v\u00e5r gjennomgang viser at stemmer.", "lang": "no"}