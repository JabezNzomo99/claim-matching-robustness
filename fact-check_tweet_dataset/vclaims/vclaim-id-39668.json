{"title": "Non ci sono pi\u00f9 i sedicenni di una volta", "subtitle": "", "author": "pagellapolitica.it", "date": null, "vclaim_id": "vclaim-id-39668", "url": "https://pagellapolitica.it/dichiarazioni/8404/non-ci-sono-piu-i-sedicenni-di-una-volta", "vclaim": "Il 30 settembre 2019, l\u2019ex presidente del Consiglio Enrico Letta ha scritto un tweet in cui caldeggia l\u2019estensione del diritto di voto ai sedicenni. L\u2019obiettivo \u00e8 quello di arginare \u00abla sottorappresentazione dei giovani nella nostra societ\u00e0\u00bb. Nel tweet, Letta scrive che nel dopoguerra i sedicenni erano il doppio delle persone \u00abover 65\u00bb, mentre oggi sono quasi la met\u00e0.\n\nLa dichiarazione dell\u2019ex premier Letta \u00e8 una risposta su Twitter a un altro ex premier, il senatore Mario Monti che, commentando un\u2019intervista del 29 settembre che lo stesso Enrico Letta aveva rilasciato a , si era invece dichiarato contrario all\u2019estensione del voto.\n\nNon \u00e8 chiaro, dal testo del tweet, che cosa intenda Enrico Letta per \u201cgiovani\u201d. Abbiamo quindi preso in considerazione la fascia d\u2019et\u00e0 che va da zero a 16 anni. I dati che abbiamo preso in considerazione vanno dal 1952 - il primo anno di cui sono disponibili statistiche Istat sull\u2019et\u00e0 della popolazione - al 2019.\n\nSecondo le statistiche Istat, nel secondo dopoguerra - i primi dati che abbiamo a disposizione sono appunto quelli relativi al 1952 - i giovani entro i sedici anni presenti in Italia erano circa 14 milioni (14.029.450 per la precisione). Di questi, poi, i sedicenni erano quasi 830 mila (827.650). Nello stesso anno, gli over 65 - e cio\u00e8 quelle persone che avevano dai 65 anni in su, includendo gli ultracentenari - erano circa 3 milioni e 900mila (3.897.673).\n\nNel 1952, quindi, il numero dei giovani erano circa tre volte e mezzo rispetto a quello degli over 65: molti di pi\u00f9 del doppio citato da Letta. Se poi conteggiassimo anche i diciassettenni e i diciottenni, il rapporto sarebbe anche maggiore.\n\nAncora secondo i dati Istat, nel 2019 i giovani con un\u2019et\u00e0 compresa tra gli zero e i 16 anni presenti sul territorio italiano sono poco meno di 8 milioni (7.854.045). Tra questi, i sedicenni sono 568.910.\n\nPer quanto riguarda invece gli over 65, si calcola che nel 2019 il totale delle persone con un\u2019et\u00e0 dai 65 anni in su in Italia \u00e8 di 13.783.580 persone. Lo scarto tra i 7,8 milioni di giovani e i 13,7 milioni di over 65 \u00e8 quindi di quasi 6 milioni di persone: gli anziani non sono il doppio dei giovani, ma quasi. Anche in questo caso, se conteggiassimo anche i diciassettenni e i diciottenni l\u2019errore di Letta sarebbe pi\u00f9 marcato.\n\nIn sintesi possiamo dire che nel 1952 i \u201cgiovani\u201d erano 14 milioni circa e gli \u201canziani\u201d 3,9 milioni scarsi. Nel 2019 invece ci sono 7,8 milioni scarsi di \u201cgiovani\u201d e quasi 13,8 milioni di \u201canziani\u201d.\n\nL\u2019ex presidente del Consiglio Enrico Letta ha dichiarato che, nell\u2019immediato dopoguerra, i sedicenni erano il doppio rispetto alle persone \u00abover 65\u00bb, mentre oggi sono quasi la met\u00e0. Le proporzioni sono in realt\u00e0 ancora pi\u00f9 sbilanciate.\n\nNel 1952 il numero dei giovani era circa tre volte e mezzo in pi\u00f9 rispetto a quello degli over 65 (14 milioni di giovani rispetto a 3 milioni e 900 mila \u201canziani\u201d), e non il doppio. Per quanto riguarda poi il periodo attuale, i giovani sono in realt\u00e0 un po\u2019 pi\u00f9 della met\u00e0 (il 57 per cento) rispetto agli over 65 (7.854.045 giovani rispetto alle 13.783.580 persone sopra i 65 anni). Per l\u2019ex premier quindi un \u201cC\u2019eri quasi\u201d.", "lang": "it"}