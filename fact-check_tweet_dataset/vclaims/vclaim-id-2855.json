{"title": "Nei, antall kollektivavganger \u00f8kte ikke mer i \u00e5r, enn under det forrige Oslo-byr\u00e5det", "subtitle": "- N\u00e5 m\u00e5 H\u00f8yre v\u00e6re litt redelige her, sa Lan Marie Nguyen Berg. Men det er hun som tar feil om veksten i kollektivtrafikk.", "author": "www.faktisk.no", "date": null, "vclaim_id": "vclaim-id-2855", "url": "https://www.faktisk.no/faktasjekker/D1L/nei-antall-kollektivavganger-okte-ikke-mer-i-ar-enn-under-det-forrige-oslo-byradet", "vclaim": "Debatten p\u00e5 Dagsnytt atten i NRK handlet om \u00f8kningen i bompengeprisene for bilister i Oslo-omr\u00e5det. En passering gjennom bompengeringen utenom rushtid, som f\u00f8r kostet 33-35 kroner for en vanlig bensin- eller dieselbil, koster n\u00e5 44 kroner for en bensinbil og 49 kroner dersom du kj\u00f8rer dieselbil.\n\nH\u00f8yres Eirik Lae Solberg sa at han mener byr\u00e5det heller b\u00f8r spille p\u00e5 lag med innbyggerne og for eksempel satse mer p\u00e5 kollektivtrafikken, som if\u00f8lge ham var en stor suksess under det forrige byr\u00e5det. Det utl\u00f8ste en ordveksling som startet med at byr\u00e5d for samferdsel og milj\u00f8, Lan Marie Nguyen Berg (MDG) sa dette:\n\nOg det er akkurat det vi skal gj\u00f8re her. Er det riktig at antallet avganger i kollektivtrafikken i l\u00f8pet av dette byr\u00e5det har \u00f8kt med over tusen i uka? Og er dette en \u00f8kning som er st\u00f8rre enn det forrige byr\u00e5d fikk til p\u00e5 fire \u00e5r?\n\nKort tid etter at vi tar kontakt med Berg og ettersp\u00f8r grunnlaget for p\u00e5standene, melder hun tilbake at hun blandet kortene under debatten. I en e-post til Faktisk.no skriver hun:\n\nHun viser til at antallet avganger er \u00f8kt to ganger i \u00e5r.\n\nMer om bevilgningene lenger ned. F\u00f8rst tar vi for oss antallet avganger, som var det Berg uttalte seg om i debatten.\n\nAntallet avganger i \u00e5ret rapporteres hvert \u00e5r i trafikkselskapet Ruters \u00e5rsrapport. Men det siste tallet som er publisert der er for 2016.\n\nEn \u00abavgang\u00bb er n\u00e5r \u00e9n buss, trikk, t-bane eller b\u00e5t forlater f\u00f8rste holdeplass p\u00e5 sin rute.\n\nVi tok kontakt med Ruter og s\u00f8kte innsyn i hvor mange avganger som er planlagt i 2017 basert p\u00e5 den fastlagte rutetabellen. Det m\u00e5tte Ruter regne ut. Faktisk.no fikk disse tallene forrige uke.\n\nI \u00e5r skal det etter planen g\u00e5 4 697 743 avganger med buss, trikk, t-bane og b\u00e5t i Oslo og Akershus. Dette er i gjennomsnitt 12 871 avganger i d\u00f8gnet, eller i snitt ni avganger hvert minutt. Dette siste tallet er selvsagt mye h\u00f8yere p\u00e5 dagtid og langt lavere om natten.\n\nMen i uttalelsen snakket Berg om antallet avganger i uka, s\u00e5 i figuren under har vi regnet om de \u00e5rlige tallene til gjennomsnittlig antall avganger i uka.\n\nFor 2017 er planen \u00e5 ende opp p\u00e5 90 300 ukentlige avganger, noe som er en \u00f8kning p\u00e5 5100 fra \u00e5ret f\u00f8r. I 2016, som var det f\u00f8rste \u00e5ret med r\u00f8d-gr\u00f8nt styre i Oslo, var \u00f8kningen p\u00e5 beskjedne 900 avganger.\n\nHvis vi ser p\u00e5 trafikk\u00f8kningen for perioden 2011-2015 ser vi at i l\u00f8pet av disse fire \u00e5rene \u00f8kte antallet avganger med 15 000 i uka. Vi ser alts\u00e5 at den samlede trafikkveksten under forrige bystyre-periode var nesten tre ganger st\u00f8rre enn i 2017, som er det av Bergs \u00e5r med st\u00f8rst \u00f8kning.\n\nVi ser ogs\u00e5 at veksten bare fra 2014 til 2015 var noe st\u00f8rre enn veksten det siste \u00e5ret.\n\nDa vi spurte Berg om grunnlaget for tallene hun oppga p\u00e5 Dagsnytt atten, la hun seg raskt flat og sa at hun hadde blandet kortene. Hun viste til at hun hadde uttalt seg om \u00f8kningen i antall avganger, men egentlig mente \u00e5 si noe om \u00f8kningen i budsjettene.\n\nS\u00e5 la oss ta en titt p\u00e5 utviklingen i kollektivbudsjettene (s. 77, kapittel 711). Berg viser n\u00e5 til at de \u00f8kte mer p\u00e5 ett \u00e5r, enn de gjorde i l\u00f8pet av hele forrige periode.\n\nFra 2016 til 2017 \u00f8kte bevilgningene til kollektivtrafikken i Oslo med 121,8 millioner kroner.\n\nFra 2011 til 2015 \u00f8kte de samme bevilgningene med 148,3 millioner kroner.\n\nS\u00e5 heller ikke hvis vi ser p\u00e5 budsjettene har Berg rett i at de er \u00f8kt mer p\u00e5 ett \u00e5r under dagens byr\u00e5d, enn de gjorde gjennom hele perioden til det forrige byr\u00e5det.\n\nI den reviderte p\u00e5standen sier Berg ingen ting om prisjusterte tall, men i den etterf\u00f8lgende dialogen med Faktisk.no p\u00e5peker Berg at \u00f8kningen er st\u00f8rre om man ser p\u00e5 den prosentvise veksten fra \u00e5ret f\u00f8r og trekker fra den kommunale prisveksten, s\u00e5kalt kommunal deflator.\n\nHvis man velger \u00e5 regne p\u00e5 denne m\u00e5ten har handlingsrommet til Ruter i 2017 \u00f8kt mer enn det gjorde under \u00e5rene med borgerlig styre.\n\nFaktisk.no tar p\u00e5 nytt kontakt med byr\u00e5d Berg, og ber om en forklaring p\u00e5 budsjett-tallene hun viste til i den forrige e-posten. Svaret er at i stedet for \u00e5 se p\u00e5 avganger eller budsjettvekst, b\u00f8r vi heller se p\u00e5 antall p\u00e5stigninger. Hun skriver:\n\nHun legger ved en oversikt som viser hvor mange nye passasjerer som har g\u00e5tt p\u00e5 trikk, buss, t-bane og b\u00e5t i hovedstadsomr\u00e5det. I oversikten vises det til en prognose som tilsier en passasjervekst p\u00e5 6,5 prosent i 2017.\n\nMen heller ikke dette er mer enn under hele det forrige byr\u00e5dets periode. Fra 2011 til 2015 var passasjerveksten p\u00e5 15 prosent.\n\nDen f\u00f8rste delen av Bergs p\u00e5stand handler om hvor mange flere avganger i uka det er n\u00e5 i 2017, sammenliknet med hva det var i 2015. Berg sier det er mer enn tusen flere avganger. Men her tar hun alt for lite i. Det riktige er at det er rundt 6000 flere avganger i uka n\u00e5, enn det det var da Berg inntok byr\u00e5dskontoret h\u00f8sten 2015.\n\nSelv om det isolert sett er riktig \u00e5 si at hun har dekning for den delen av p\u00e5standen som handler om tusen flere avganger, blir det misvisende n\u00e5r hun sier \u00abover tusen\u00bb og det riktige tallet er 6000.\n\nMen den klareste feilen er \u00e5 beskrive \u00f8kningen i l\u00f8pet av ett \u00e5r med r\u00f8dgr\u00f8nt byr\u00e5d som st\u00f8rre en \u00f8kningen gjennom den siste borgerlige perioden. Det riktige er at under disse fire \u00e5rene \u00f8kte antallet avganger med tre ganger s\u00e5 mye som under ett \u00e5r med r\u00f8d-gr\u00f8nt styre. Det er denne p\u00e5standen som er grunnlaget for at vi konkluderer med \u00abfaktisk helt feil\u00bb.\n\nMen s\u00e5 tar hun ogs\u00e5 helt feil n\u00e5r hun sier at hun mente \u00e5 snakke om budsjett\u00f8kningen og ikke om antallet avganger. For heller ikke her er \u00f8kningen st\u00f8rre i l\u00f8pet av ett \u00e5r med r\u00f8d-gr\u00f8nt styre enn den var under det borgerlige byr\u00e5det.\n\nOg i hennes siste svar, viser hun til antallet p\u00e5stigninger, men heller ikke her var veksten st\u00f8rre p\u00e5 ett \u00e5r enn det den var under hele forrige byr\u00e5dsperiode.\n\nMen disse siste forklaringene var ikke det hun sa i debatten. I v\u00e5r konklusjon forholder vi oss strengt til det som ble uttalt i p\u00e5standen vi faktasjekker.", "lang": "no"}