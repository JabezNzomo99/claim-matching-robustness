{"title": "Meloni sulla droga sbaglia all'ultimo", "subtitle": "", "author": "pagellapolitica.it", "date": null, "vclaim_id": "vclaim-id-41456", "url": "https://pagellapolitica.it/dichiarazioni/8334/meloni-sulla-droga-sbaglia-allultimo", "vclaim": "\u00abOgni 7 giorni muoiono 6 persone di overdose, in Europa l\u2019Italia \u00e8 al terzo posto per uso di cannabis e al quarto per cocaina, si spacciano 730 tipi diversi di sostanze e tra i giovani \u00e8 quadruplicato il consumo\u00bb.\n\nSecondo la leader di Fratelli d\u2019Italia \u00abogni 7 giorni muoiono 6 persone per overdose\u00bb. Il nostro Paese sarebbe, in Europa, \u00abal terzo posto per consumo di cannabis e al quarto per cocaina\u00bb e sarebbero in circolazione \u00ab730 tipi diversi di sostanze\u00bb. Inoltre, \u00abtra i giovani \u00e8 quadruplicato il consumo\u00bb.\n\nSecondo Geoverdose le morti per overdose nel 2018 sono state 255 (circa 5 persone ogni settimana).Guardando invece al 2019, tra il 1\u00b0 gennaio e il 2 luglio, i decessi per overdose sono stati 116 in 183 giorni, cio\u00e8 poco pi\u00f9 di 4 persone ogni 7 giorni.\n\nLa \u201cRelazione europea sulla droga 2019\u201d \u2013 redatta annualmente dall\u2019Osservatorio europeo delle droghe e delle tossicodipendenze \u2013ha rilevato che nel 2018 nella Ue sono stati 91,2 milioni coloro che fatto uso di cannabis almeno una volta nella vita (27,4 per cento della popolazione). Per quanto riguarda la cocaina, invece, sono 18 milioni le persone che l\u2019hanno consumata almeno una volta (5,4 per cento della popolazione).\n\nPrendendo in esame il consumo almeno una volta nella vita tra gli individui di et\u00e0 compresa tra i 15 e i 64 anni, nel 2018 l'Italia \u00e8 quarta per consumo di cannabis (32,7 per cento della popolazione) dietro alla Francia (44,8 per cento), alla Danimarca (38,4 per cento) e alla Spagna (35,2 per cento). Se si guarda, poi, sempre per il 2018, il consumo di cocaina, il nostro Paese si posiziona ancora al quarto posto (6,9 per cento della popolazione) dietro al Regno Unito (10,7 per cento), alla Spagna (10,3 per cento) e all'Irlanda (7,8 per cento)[2].\n\nGiorgia Meloni dunque commette un'imprecisione riguarda la posizione dell'Italia nella classifica del consumo di cannabis ma ha sostanzialmente ragione: su 28 Paesi Ue siamo tra i maggiori consumatori di marijuana e di cocaina.\n\nLa \u201cRelazione europea sulla droga 2019\u201d sopra citata fornisce anche alcuni dati sulla quantit\u00e0 di sostanze stupefacenti in circolo. Nel testo della Relazione si legge, in linea con quanto ha detto Giorgia Meloni, che nella stesura del rapporto sono state monitorate \u00abpi\u00f9 di 730 nuove sostanze psicoattive, di cui 55 sono state individuate in Europa per la prima volta nel 2018\u00bb.\n\nSempre secondo la Relazione, \u00abnella maggior parte dei casi le nuove sostanze psicoattive sono prodotte in grossi quantitativi da aziende chimiche e farmaceutiche in Cina. Da l\u00ec vengono spedite in Europa, dove sono trasformate in prodotti, confezionate e vendute\u00bb.\n\nTra il 2014 e il 2018, secondo quanto riportato dalle diverse relazioni redatte dall'Osservatorio europeo delle droghe e delle tossicodipendenze, il consumo di cannabis \u00e8 aumentato.\n\nNel 2014 erano 14,6 milioni i giovani europei (et\u00e0 compresa tra i 15 e i 34 anni) ad aver fatto uso di cannabis nell'ultimo anno. Di questi, 8,8 milioni avevano un'et\u00e0 compresa tra i 15 e i 24 anni. Nel 2015 la stima parlava di circa 16,6 milioni di giovani consumatori con un aumento anche tra i giovanissimi (9,6 milioni). Nei tre anni successivi si sono registrati altri aumenti, ma pi\u00f9 contenuti: 17,1 milioni di consumatori nel 2016, 17,2 milioni nel 2017 e 17,5 milioni nel 2018. Se prendiamo l'arco di tempo 2014-2018, l'aumento \u00e8 di circa il 20 per cento.\n\nNel 2014 i giovani tra i 15 e i 34 anni ad aver fatto uso di cannabis nei 12 mesi precedenti erano il 19 per cento, mentre nel 2017 il 20,9 per cento. Dunque nell'arco temporale 2014-2017 l'aumento \u00e8 stato del 10 per cento circa.\n\nPer quanto riguarda il consumo di cannabis tra i giovani \u00e8 dunque assolutamente errato sostenere che ci sia stato un aumento del 400 per cento. Nella Ue \u00e8 il dato circa l'aumento nei consumi \u00e8 un ventesimo di quanto sostenuto da Meloni, e in Italia addirittura un quarantesimo.\n\nIl consumo di cocaina dal 2014 al 2018 \u00e8 rimasto piuttosto stabile: la stime fatte nel 2015, nel 2016, nel 2017 e nel 2018 parlano di circa 2,3 milioni di consumatori tra i 15 e i 34 anni. L\u2019ultima relazione ha invece registrato un leggero incremento, toccando i 2,6 milioni di persone (+ 13 per cento).\n\nIl consumo di ecstasy e amfetamine \u00e8 aumentato in modo contenuto negli ultimi quattro anni. Nel primo caso si \u00e8 passati da 1,8 milioni di giovani (15-34 anni) del 2014 a 2,1 milioni del 2018 (+17 per cento). Guardando alle amfetamine, la percentuale di giovani consumatori (15-34 anni) \u00e8 rimasta quasi invariata negli ultimi cinque anni all\u20191 per cento (circa 1,3 milioni di persone).\n\nNemmeno in questo caso \u00e8 corretto ritenere che negli ultimi anni il consumo di droghe tra i giovani sia quadruplicato. I giovani italiani hanno, al contrario, ridotto i loro consumi. Tra il 2014 e il 2017 il numero di ragazzi di et\u00e0 compresa tra i 15 e i 34 anni che hanno nell'ultimo anno fatto uso di cocaina \u00e8 diminuito dello 0,1 per cento, i consumatori di ecstasy sono calati dello 0,2 per cento e quelli di amfetamine dello 0,3 per cento.\n\nGiorgia Meloni ha detto che \u00abogni 7 giorni muoiono 6 persone di overdose, in Europa l\u2019Italia \u00e8 al terzo posto per uso di cannabis e al quarto per cocaina, si spacciano 730 tipi diversi di sostanze e tra i giovani \u00e8 quadruplicato il consumo\u00bb.\n\nSecondo i database istituzionali \u00e8 vero, infatti, che le morti di overdose in Italia - nel 2017 - siano state 6 ogni 7 giorni. I dati pi\u00f9 recenti, che danno un quadro leggermente pi\u00f9 ottimistico, non provengono tuttavia da fonti ufficiali. Sul punto possiamo quindi dire che Meloni abbia ragione.\n\nAnche per quanto riguarda il consumo di cannabis e cocainia, Meloni ha sostanzialmente ragione: l'Italia \u00e8 ai primi posti delle classifiche europee (anche se per la cannabis si posiziona quarta, e non terza, come invece afferma la presidente di Fratelli d'Italia).\n\nSostenere che \u00abtra i giovani \u00e8 quadruplicato il consumo\u00bb \u00e8 invece sbagliato. Stando ai dati ufficiali, tra il 2014 e oggi l'aumento nei consumi tra i giovani \u00e8 drasticamente inferiore rispetto a quanto affermato dalla leader di Fratelli d'Italia.", "lang": "it"}