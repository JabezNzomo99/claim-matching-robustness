{"title": "Nei, husdyr st\u00e5r ikke for under halvparten av utslippene fra landbruket", "subtitle": "Jordbruket st\u00e5r for 8,5 prosent av Norges utslipp av klimagasser. 72 prosent av dette kommer fra husdyrhold eller gj\u00f8dsel fra husdyra. Rap av metan gj\u00f8r dr\u00f8vtyggere som storfe, sau og geit til de st\u00f8rste klimasynderne i landbruket.Det er alts\u00e5 ikke riktig at husdyra st\u00e5r for under halvparten av landbrukets utslipp av klimagasser.", "author": "www.faktisk.no", "date": null, "vclaim_id": "vclaim-id-24998", "url": "https://www.faktisk.no/faktasjekker/1jw/nei-husdyr-star-ikke-for-under-halvparten-av-utslippene-fra-landbruket", "vclaim": "Seniorforsker Reidar Alm\u00e5s i Ruralis har i flere innlegg i Aftenposten diskutert klimautslipp fra norsk husdyrhold med kokebokforfatter Hanne-Lene Dahlgren. Kjernesp\u00f8rsm\u00e5let er hvor klimavennlig den norsk biffen er. Debatten har tidvis v\u00e6rt opphetet. 16. juli skrev Alm\u00e5s:\n\nEr det riktig at utslipp og gj\u00f8dsel fra husdyr st\u00e5r for under halvparten av klimagassutslippene fra norsk landbruk?\n\nAlm\u00e5s har i innlegget selv lenket til Milj\u00f8direktoratet nettside om utslipp fra norsk landbruk. N\u00e5r Faktisk.no tar kontakt bekrefter han at det er denne siden som er hans kilde.\n\nMen litt senere p\u00e5 kvelden f\u00e5r vi ny e-post fra seniorforskeren:\n\n\u2013 Ser feilen eg har gjort sj\u00f8lv no: Eg har forveksla absolutte tal og prosent i andre del av resonnementet.\n\nHan mener dette har lite \u00e5 si for resonnementet i innlegget:\n\n\u2013 I graslandet Noreg er det berre husdyra som kan utnytte 2/3 av den dyrka jorda, og eng i god hevd og vekst bind CO\u2082 like godt som skog, skriver han videre.\n\nDr\u00f8vtyggende husdyr som storfe, sau og geit raper metangass i store mengder. I klimaregnskapet blir metanen regnet om til tilsvarende mengde CO\u2082, etter en omregningsmetode klimaforskere er blitt enige om.\n\nP\u00e5 den nevnte siden til Milj\u00f8direktoratet g\u00e5r det fram at utslippene fra norsk jordbruk var i 2017 p\u00e5 4,45 millioner tonn CO\u2082-ekvivalenter.\n\nAv dette kom 3,21 millioner tonn fra husdyr og husdyrgj\u00f8dsel. Husdyrhold st\u00e5r alts\u00e5 for 72 prosent av utslippene fra landbruket.\n\nLandbruket st\u00e5r samlet sett for 8,5 prosent av alle norske utslipp av klimagasser.\n\nKommentator Joacim Lund skriver i Aftenposten at landareal som ikke er egnet til \u00e5 dyrke mat heller b\u00f8r brukes som beitemark for dyr.\n\nI sitt svar til Faktisk.no skriver Alm\u00e5s at \u00abeng i god hevd og vekst bind CO\u2082 like godt som skog\u00bb. Det kan kanskje stemme for enkelte omr\u00e5der. Men generelt for Norge er det ikke dekning for dette.\n\nForsker Gunnhild S\u00f8gaard ved Norsk institutt for bio\u00f8konomi (NIBIO) i \u00c5s sier at det totale karbonlageret generelt sett \u00f8ker n\u00e5r du g\u00e5r fra beite til skog. Det er alts\u00e5 en klimagevinst ved \u00e5 la beitemark gro igjen.\n\n\u2013 Men det er viktig \u00e5 tenke p\u00e5 at dette er nasjonale gjennomsnittstall for alle jordsmonn. Beitearealer er s\u00e5 mangt og skog er s\u00e5 mangt, sier hun.\n\nI det siste klimaregnskapet Norge sendte til FNs klimapanel g\u00e5r det fram at dersom en gj\u00f8r om beitemark til skog bindes 1,03 tonn mer karbon per hektar per \u00e5r.\n\nSeniorforsker Bob van Oort ved Cicero bekrefter at mer karbon vil bli lagret om beitemark gror igjen til skog.\n\n\u2013 B\u00e5de skog og beitemark er karbonlagre. Over bakken lagrer skog mer CO\u2082 enn gress. Under bakken er ikke forskjellene s\u00e5 store.", "lang": "no"}