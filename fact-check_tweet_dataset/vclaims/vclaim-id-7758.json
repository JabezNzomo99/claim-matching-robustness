{"title": "\u00c8 vero che alcuni sostenitori dello ius soli erano assenti al voto in Senato?", "subtitle": "Abbiamo verificato le dichiarazioni a Repubblica dell'esponente del Pd Stefano Esposito", "author": "www.agi.it", "date": null, "vclaim_id": "vclaim-id-7758", "url": "https://www.agi.it/fact-checking/assenze_senato_ius_soli_fact-checking-3316558/news/2017-12-28/", "vclaim": "In un\u2019intervista a Repubblica, il senatore del Partito Democratico Stefano Esposito ha risposto alle critiche per essere uscito dall\u2019aula il 23 dicembre prima di una votazione sullo ius soli, dicendo: \u201cSugli assenti basta scorrere l\u2019elenco che va da Vannino Chiti a Felice Casson, da Corradino Mineo addirittura a Doris Lo Moro, gente che ha fatto lo sciopero della fame, ebbene quelle stesse persone, che sono state in prima linea nella battaglia per la legge sulla cittadinanza, non c\u2019erano\u201d. Cerchiamo di capire se l\u2019affermazione di Esposito trovi conferma nella realt\u00e0 dei fatti.\n\nLa mattina di sabato 23 dicembre era in votazione a Palazzo Madama la legge di bilancio dello Stato (ddl 2960-B), che \u00e8 stata approvata con voto di fiducia con 140 voti favorevoli e 94 contrari.\n\nPoi il Senato \u00e8 passato a discutere di altri argomenti. L\u2019ultimo in calendario era la discussione e votazione sui rilievi di costituzionalit\u00e0 presentati nei confronti del ddl 2092, cio\u00e8 il disegno di legge conosciuto come \u201cius soli\u201d.\n\nMolti senatori erano per\u00f2 usciti dall\u2019aula dopo la fiducia sulla legge di bilancio. A fronte dei 235 presenti e 234 votanti sulla legge di bilancio, si \u00e8 passati ai 116 presenti durante la breve discussione sullo ius soli.\n\n\u00c8 cos\u00ec mancato il numero legale, ossia il numero di senatori necessari per procedere con le delibere e votazioni: secondo il regolamento del Senato deve essere \u201cpresente la met\u00e0 pi\u00f9 uno dei senatori (escludendo dal computo i Senatori in congedo e quelli assenti per incarico avuto dal Senato o in ragione della loro carica di Ministro)\u201d. Nel caso della votazione del 23 dicembre, il numero legale era di 149 senatori, oltre trenta in pi\u00f9 di quanti hanno risposto all\u2019appello.\n\nPer quanto possa sembrare strano, non \u00e8 immediato capire chi era presente e chi no al momento della verifica del numero legale sullo ius soli.\n\nI resoconti del Senato, infatti, riportano solo le presenze in occasione di votazioni elettroniche, e nel caso di cui ci stiamo occupando non ce ne sono state.\n\nMa per accertarsi di chi fosse in aula \u00e8 possibile confrontare il tabellone luminoso del Senato che riporta presenze e assenze, ripreso nel video integrale della seduta (min. 3.33\u201912\u201d), e la mappa del Senato con le posizioni assegnate in Aula ai singoli senatori. \u00c8 cos\u00ec possibile verificare come effettivamente i quattro senatori citati da Esposito, ossia Felice Casson, Vannino Chiti, Doris Lo Moro e Corradino Mineo, fossero assenti al momento della conta.\n\nMentre per\u00f2 Casson e Mineo erano assenti anche nella precedente votazione, Lo Moro e Chiti avevano partecipato ad alcune delle votazioni precedenti sulla legge di bilancio.\n\nEsposito sostiene anche che Casson, Chiti, Lo Moro e Mineo fossero forti sostenitori della legge sullo ius soli e avessero partecipato all\u2019iniziativa di sciopero della fame \u201ca staffetta\u201d per tenere alta l\u2019attenzione sul ddl.\n\nSi tratta di una iniziativa lanciata dai senatori del Pd Luigi Manconi ed Elena Ferrara e dal senatore di Liberi e uguali Paolo Corsini e supportata dai Radicali italiani con la richiesta di fare uno sciopero della fame simbolico di un giorno. In questo modo, nelle intenzioni degli organizzatori, la staffetta di scioperi della fame avrebbe tenuto alta l\u2019attenzione sull\u2019argomento per settimane e mesi.\n\nVannino Chiti \u00e8 un senatore del Pd e ha effettivamente partecipato allo sciopero della fame. Casson e Lo Moro sono invece senatori di Liberi e uguali, mentre Mineo \u00e8 nel gruppo Misto ma era stato eletto con il Pd e ha posizioni di sinistra.\n\nNessuno di questi tre risulta tra i partecipanti allo sciopero della fame (qui un elenco degli iscritti all\u2019iniziativa) come sostiene Esposito, ma \u00e8 anche vero che non \u00e8 mai stata diramata una lista completa di tutti i parlamentari che hanno aderito e alcuni potrebbero averne parlato in occasione di interviste, anche se sui loro profili social non risulta nulla.\n\nNon siamo riusciti a rintracciare dichiarazioni a riguardo da parte dei tre senatori in questione su una propria adesione allo sciopero, ma questo non pu\u00f2 escludere che abbiano effettivamente preso parte all\u2019iniziativa. Abbiamo chiesto maggiori informazioni ai Radicali italiani e siamo in attesa di ricevere risposta.\n\n\u00c8 comunque vero che tutti questi senatori si erano pi\u00f9 volte espressi a favore dello ius soli, come dice Esposito quando parla di \u201cbattaglia in prima linea per la legge sulla cittadinanza\u201d. Il senatore Pd usa il termine \u201caddirittura\u201d in riferimento a Lo Moro perch\u00e9 la senatrice era relatrice in commissione proprio sul ddl 2092.\n\nLa parte destra dell\u2019aula \u00e8 occupata dai gruppi Ala, Gal, Forza Italia, Lega, Alternativa popolare (che \u00e8 nella maggioranza, ma da sempre contraria allo ius soli) e Movimento 5 Stelle, oltre ad alcuni senatori del gruppo misto. A sinistra invece ci sono Liberi e uguali, Partito Democratico, Autonomie e numerosi senatori del gruppo misto. Oltre a Lo Moro e Casson, una sola altra senatrice di Liberi e uguali era assente, cio\u00e8 Manuela Granaiola.\n\nErano invece 29 (inclusi Esposito e Chiti) i senatori assenti nelle file del Pd, ma tre di loro erano in congedo (Claudio Martini, Luciano Pizzetti e Gian Carlo Sangalli). Come gi\u00e0 precisato, il numero legale necessario nella seduta era di 149 senatori: mancavano quindi 33 senatori rispetto ai 116 presenti. Di conseguenza, anche con la presenza di tutti i senatori assenti di Liberi e uguali (3) e Pd (26, esclusi i tre in congedo) non sarebbe stato raggiunto il numero legale.\n\nEsposito ha ragione quando sostiene che i senatori Vannino Chiti, Felice Casson, Corradino Mineo e Doris Lo Moro fossero assenti nel momento della votazione in aula sullo ius soli il 23 dicembre. Ed \u00e8 anche vero che i tre senatori sono forti sostenitori della legge sull\u2019estensione della cittadinanza ai figli di immigrati. Il suo, in ogni caso, non \u00e8 il tentativo di accusare i colleghi per il naufragio della legge, ma di spiegare che anche altri esponenti del centrosinistra favorevoli allo ius soli non erano in aula perch\u00e9 comunque non sarebbe stato possibile votare.\n\nAl Senato il Pd in questa legislatura ha sempre avuto bisogno dell\u2019appoggio, oltre che di Mdp (i fuoriusciti dal partito, poi confluiti in Liberi e uguali) anche di Alternativa popolare, che per\u00f2 \u00e8 fortemente contraria allo ius soli. Senza di loro, sarebbe stato necessario trovare un accordo con il Movimento 5 Stelle (come nel caso del testamento biologico) o di altre formazioni con un numero sufficiente di senatori, che per\u00f2 su un tema simile a pochi mesi dalle elezioni non hanno mostrato l\u2019intenzione di fare aperture.", "lang": "it"}