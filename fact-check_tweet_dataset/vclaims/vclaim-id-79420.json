{"title": "L\u2019Italia \u201cEquatoriale\u201d e l\u2019eterno dibattito sul bicameralismo perfetto", "subtitle": "", "author": "pagellapolitica.it", "date": null, "vclaim_id": "vclaim-id-79420", "url": "https://pagellapolitica.it/dichiarazioni/8705/litalia-equatoriale-e-leterno-dibattito-sul-bicameralismo-perfetto", "vclaim": "\u00abIn Italia abbiamo un bicameralismo paritario [...]. Ogni legge deve obbligatoriamente essere approvata da entrambe le Camere prima di poter entrare in vigore. [...] Quanti altri Paesi in Europa e nel mondo hanno questo sistema? In Europa nessuno. Nel mondo solo la Guinea Equatoriale\u00bb\n\u2022 \u00c8 vero che il nostro Paese ha alcune caratteristiche uniche a livello mondiale per il suo sistema parlamentare (per esempio, oltre a quello indicato da Marattin, in Italia le due camere danno la fiducia al governo e non esiste un meccanismo per risolvere eventuali impasse nell\u2019approvazione delle leggi), ma l\u2019elemento indicato dal deputato di Italia Viva \u00e8 presente in altri (pochi) Paesi.\n\u2022 In generale, fare comparazioni a livello mondiale sui sistemi parlamentari, per di pi\u00f9 bicamerali, non \u00e8 semplice: i criteri da prendere in considerazione sono molti (si pensi, per esempio, al metodo di elezione delle seconde camere) e in base a quelli selezionati possono essere individuati parlamenti con un insieme di caratteristiche uniche.\n\nMa nel mondo davvero solo l\u2019Italia e la Guinea Equatoriale hanno due Camere con le caratteristiche descritte da Marattin? Abbiamo verificato e la risposta \u00e8 no: \u00e8 vero che esistono dei parallelismi tra il nostro Paese e quello africano, ma lo stesso discorso si pu\u00f2 fare anche con altre nazioni, a seconda dei criteri di confronto presi in considerazione.\n\nTra gli Stati considerati come \u201cbicamerali\u201d, oltre all\u2019Italia, ci sono nazioni con sistemi parlamentari e forme di governo molto diversi tra loro, come la Francia, la Spagna, la Germania, il Regno Unito, gli Stati Uniti, il Canada, la Russia e l\u2019Australia.\n\nCome abbiamo gi\u00e0 visto prima, anche in questo caso stiamo parlando di Paesi con forme di governo molto diverse tra loro. L\u2019Italia, per esempio, \u00e8 una repubblica parlamentare, mentre gli Stati Uniti hanno un sistema presidenziale.\n\nCome ha sottolineato (pag. 25) per\u00f2 un rapporto del 2015 commissionato dal Ministero dell\u2019Interno dei Paesi Bassi, tra gli Stati pi\u00f9 sviluppati solo l\u2019Italia, il Canada e l\u2019Australia attribuiscono alle due Camere gli stessi poteri nel campo della formazione delle leggi. Ma, a differenza dell\u2019Italia, Canada e Australia sono due Paesi federali, quindi solo in parte confrontabili con il nostro.\n\nLa prima osservazione, come risulta evidente per esempio dal Grafico 2, \u00e8 che l\u2019Ipu \u2013 sebbene sia la fonte pi\u00f9 autorevole e pi\u00f9 utilizzata dai ricercatori per comparare i sistemi parlamentari nel mondo \u2013 per alcuni Paesi \u00e8 sprovvista di dati.\n\nPer esempio, \u00e8 vero che la Guinea Equatoriale, citata da Marattin, ha un sistema parlamentare bicamerale in una repubblica presidenziale (anche se \u00e8 considerata una dittatura, ma ci torneremo meglio pi\u00f9 avanti), ma l\u2019Ipu non chiarisce che cosa accade nel caso in cui le due camere non riescano ad accordarsi sulla comune approvazione di una legge.\n\nCome abbiamo visto prima, per\u00f2, anche altri Paesi hanno questa caratteristica. Perch\u00e9 non vengono presi in considerazione da Marattin?\n\nUna possibile risposta \u00e8 che il deputato di Italia Viva escluda Paesi che hanno forme di governo diverse da quella del nostro Paese o Paesi con sistemi s\u00ec bicamerali, ma dove le camere non hanno gli stessi poteri.\n\nA riprova di quanto sia difficile fare confronti, proviamo a considerare la questione del \u201cbicameralismo perfetto\u201d da un altro punto di vista e vediamo quali altri Paesi rispettano un\u2019altra caratteristica ricordata spesso nel dibattito costituzionale italiano: il rapporto tra governo e Parlamento. Quando si parla di bicameralismo perfetto, o paritario, in riferimento all\u2019Italia, generalmente si sottolinea il fatto che entrambe le Camere che compongono il nostro Parlamento devono dare la fiducia al governo.\n\nSecondo i dati del database Ipu, \u00e8 vero che l\u2019Italia \u00e8 unicum tra i grandi Paesi occidentali (ma non solo), ad avere una caratteristica di questo tipo \u2013 un sistema bicamerale, in cui entrambe le camere devono dare la fiducia al governo \u2013 come ha sottolineato (pag. 25) il rapporto del 2015 commissionato dal Ministero dell\u2019Interno dei Paesi Bassi.\n\nMa ci sono delle eccezioni. Per esempio, come abbiamo spiegato in passato, anche in Romania il capo del governo deve ricevere la fiducia sia dalla Camera dei deputati che dal Senato, ramo del Parlamento oggi ancora attivo, sebbene nel 2009 un referendum non vincolante ne avesse suggerito l\u2019abolizione.\n\nSenza tralasciare il fatto che secondo diversi studiosi, il concetto stesso di \u201cbicameralismo\u201d \u00e8 ambiguo o fuorviante, e non riconducibile solo alla presenza di due camere, dal momento che esistono sistemi tradizionalmente considerati monocamerali (come quelli del Botswana e dell\u2019Iran) che in realt\u00e0 hanno di fatto caratteristiche sovrapponibili con quelli bicamerali.\n\nTorniamo al confronto Italia-Guinea Equatoriale. Come abbiamo gi\u00e0 anticipato in precedenza, \u00e8 vero che il sistema parlamentare della Guinea Equatoriale ha caratteristiche molto simili a quelle dell\u2019Italia, ma il Paese africano \u00e8 di fatto una dittatura.\n\nSecondo il rapporto , pubblicato di recente da Freedom House (una tra le pi\u00f9 antiche e autorevoli organizzazioni non governative negli Stati Uniti), in Guinea Equatoriale le elezioni ci sono, ma non sono n\u00e9 libere n\u00e9 regolari.\n\nDal 1979 il potere \u00e8 nelle mani del presidente Teodoro Obiang Nguema Mbasogo, che nelle elezioni presidenziali del 2016 ha raccolto il 93,5 per cento dei voti. Nelle elezioni legislative del 2017, il suo partito ha ottenuto 99 deputati su 100 e tutti i 55 senatori eletti direttamente dai cittadini (altri 15 senatori sono nominati dal presidente).\n\nUna ricerca pubblicata nel 2018 \u2013 analizzando l\u2019adozione di sistemi bicamerali avvenuta dal 1946 al 2016 in decine di Paesi con regimi autoritari \u2013 ha provato a spiegare questo fenomeno come il tentativo di chi era al potere di gestire con interventi di riconciliazione eventuali fasi successive a conflitti interni, oppure come il tentativo di rafforzare il proprio potere, quando le opposizioni hanno iniziato a raccogliere diversi seggi nell\u2019unica camera presente nel Paese.\n\nDa un lato, \u00e8 vero che la Guinea Equatoriale ha analogie con il sistema parlamentare del nostro Paese, anche se \u00e8 una repubblica presidenziale e soprattutto \u00e8 considerata una dittatura.\n\nDall\u2019altro lato, \u00e8 corretto dire che l\u2019Italia, per diverse caratteristiche, \u00e8 un unicum a livello mondiale (ha un sistema bicamerale, con due camere elette direttamente, che hanno in sostanza gli stessi poteri e danno la fiducia al governo), ma ci sono anche altri Paesi con la specifica caratteristica indicata da Marattin per quanto riguarda l\u2019approvazione delle leggi. Si veda per esempio il Canada, l\u2019Australia e la Romania.\n\nMa questi Paesi hanno, dall\u2019altro lato, caratteristiche diverse dal nostro: per esempio, non danno la fiducia al governo o sono Stati federali. Insomma, quando si cerca di fare confronti sui vari bicameralismi presenti nel mondo, le possibilit\u00e0 di trovare analogie cambiano a seconda dei diversi criteri che si possono prendere in considerazione. E le combinazioni per individuare coppie di Paesi \u201cunici\u201d al mondo sono moltissime.", "lang": "it"}