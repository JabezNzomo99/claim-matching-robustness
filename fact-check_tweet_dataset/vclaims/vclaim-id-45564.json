{"title": "Nei, digital ID skal ikke spr\u00f8ytes inn i kroppen via vaksiner", "subtitle": "Organisasjonen som st\u00e5r bak lager ikke egen teknologi, og stiller personvernkrav til prosjektene de st\u00f8tter.", "author": "www.faktisk.no", "date": null, "vclaim_id": "vclaim-id-45564", "url": "https://www.faktisk.no/faktasjekker/NE9/nei-digital-id-skal-ikke-sproytes-inn-i-kroppen-via-vaksiner", "vclaim": "En artikkel p\u00e5 nettstedet State of Globe med overskriften \u00abSnart kommer digital ID, via vaksiner\u00bb hevder at den ideelle organisasjonen ID2020 utvikler en \u00abdigital ID\u00bb som skal spr\u00f8ytes inn i kroppen ved hjelp av vaksiner.\n\nI artikkelen knyttes p\u00e5standen om digital identitet til Microsoft-grunnleggeren Bill Gates. Den ser ogs\u00e5 ut til \u00e5 hevde at den digitale id-en f\u00e5r form av nanopartikler. Videre gir artikkelen uttrykk for at mennesker kan bli en del av \u00abtingenes internett\u00bb, en betegnelse p\u00e5 fysiske gjenstander som kommuniserer med hverandre, for eksempel kj\u00f8leskap, biler og alarmer som er koblet til nettet.\n\nArtikkelen, som ble lagt ut 4. april, har f\u00e5tt til sammen 3007 kommentarer, delinger og reaksjoner p\u00e5 Facebook, if\u00f8lge analyseverkt\u00f8yet CrowdTangle.\n\nMen stemmer det at ID2020 vil lage et digitalt id-sertifikat som skal spr\u00f8ytes inn i kroppen? Det skal vi se n\u00e6rmere p\u00e5 i denne faktasjekken.\n\nState of Globe beskriver seg selv som \u00abet senter for informasjon du ikke vil finne som mange andre steder\u00bb . De skriver ogs\u00e5:\n\nVia kontaktskjemaet p\u00e5 nettsiden har Faktisk.no sendt State of Globe sp\u00f8rsm\u00e5l om hva som er grunnlaget for p\u00e5standen om at en digital ID som skal spr\u00f8ytes inn kroppen med vaksiner, er p\u00e5 trappene. Vi har ogs\u00e5 sendt en Facebook-melding til Hans Christian F\u00e6rden, som driver nettstedet og st\u00e5r som forfatter av artikkelen.\n\nEtter \u00e5 ha brukt kontaktskjemaet for andre gang fikk Faktisk.nos journalist imidlertid beskjed om at han var meldt p\u00e5 nyhetsbrevet til State of Globe.\n\nF\u00e6rden besvarte f\u00f8rst ikke henvendelsene, men tok kontakt etter at denne faktasjekken ble publisert.\n\nIf\u00f8lge artikkelen p\u00e5 State of Globe er det ID2020 som st\u00e5r bak den digitale ID-en som skal spr\u00f8ytes inn i kroppen p\u00e5 folk.\n\nDen ideelle organisasjonen ID2020 er en allianse av offentlige og private akt\u00f8rer. ID2020 ble startet i 2017 av blant annet Accenture, GAVI, Rockefeller-stiftelsen, Microsoft og konsulentselskapet IDEO.\n\nID2020-alliansen har som m\u00e5l \u00e5 gi fattige og andre som mangler identitetspapirer en m\u00e5te \u00e5 kunne identifisere seg trygt og sikkert. Dette skal i sin tur gi dem rettigheter overfor det offentlige, helsevesenet og andre.\n\nI et \u00abmanifest\u00bb skriver ID2020 blant annet at det \u00e5 kunne identifisere seg, er en menneskerett.\n\nID2020s arbeid best\u00e5r i \u00e5 finansiere prosjekter som skal utvikle forskjellige id-l\u00f8sninger. P\u00e5 nettsidene deres finner en liste over prosjekter de har st\u00f8ttet. Noen eksempler er:\n\u2022 MyPass, et prosjekt i Austin, Texas som skal utvikle en l\u00f8sning som gj\u00f8r det mulig for hjeml\u00f8se \u00e5 lagre identitetsopplysninger som gir dem tilgang til helsetjenester og lignende.\n\u2022 Et prosjekt i Bangladesh og Tanzania som fors\u00f8ker \u00e5 bruke spedbarns fingeravtrykk i en identitetsl\u00f8sning som ogs\u00e5 skal knyttes til en medisinsk journal. Hensikten er \u00e5 sikre at barnas foresatte har samtykket i at barna blir vaksinert. Vaksinealliansen GAVI er en av samarbeidspartnerne i prosjektet.\n\nID2020 har ogs\u00e5 en side for ofte stilte sp\u00f8rsm\u00e5l. Her svarer de p\u00e5 om de utvikler egen teknologi, og om de tilbyr produkter eller tjenester. De skriver (Faktisk.nos oversettelse):\n\nI et intervju med nettstedet The New Humanitarian, som beskriver seg selv som en ideell nyhetsorganisasjon som blant annet dekker humanit\u00e6re kriser, forteller Dakota Gruener, som er direkt\u00f8r i ID2020, at de ansatte i organisasjonen har mottatt drapstrusler.\n\nBakgrunnen for truslene er, if\u00f8lge Gruener at det blir spredd en konspirasjonsteori om at selskapet vil spr\u00f8yte mikrochipper inn i kroppen p\u00e5 folk. Denne teorien ser ut til \u00e5 stamme fra det h\u00f8yreradikale og konspirasjonsteoretiske mediet Infowars, som if\u00f8lge The New Humanitarian lanserte den i oktober 2019.\n\nDet var imidlertid f\u00f8rst etter at koronapandemien br\u00f8t ut at truslene begynte, skriver The New Humanitarian. Da ble ID2020 koblet til en annen konspirasjonsteori om Bill Gates, som handler om at Microsoft-grunnleggeren vil sette inn mikrochipper i kroppen p\u00e5 folk. If\u00f8lge teorien skal dette skje gjennom en vaksine mot koronavirussykdommen covid-19.\n\nFaktisk.no har skrevet om denne feilaktige teorien flere ganger, blant annet i denne artikkelen:\n\nTeorien ser ut til \u00e5 basere seg p\u00e5 et forskningsprosjekt ved Massachusetts Institute of Technology (MIT) om s\u00e5kalte \u00abquantum-dot\u00bb tatoveringer. Tatoveringene er tenkt som et digitalt vaksinasjonskort som pasienten har med seg i huden. Dette prosjektet har f\u00e5tt \u00f8konomisk st\u00f8tte fra Bill & Melinda Gates Foundation.\n\nTatoveringene kan ikke m\u00e5le hvor folk befinner seg, og en av forskerne bak teknologien, Kevin McHugh, sier til Reuters at teknologien ikke er tenkt \u00e5 bli brukt i forbindelse med koronapandemien.\n\nScientific American skrev om teknologien i desember 2019. P\u00e5 det tidspunktet hadde ikke teknologien blitt tatt i bruk, og Faktisk.no har heller ikke funnet informasjon om at dette har skjedd etter at artikkelen ble publisert.\n\nID2020 har en liste over krav de stiller til prosjektene de st\u00f8tter. Kravene handler om hvordan ID-l\u00f8sninger skal utformes.\n\nPunkt 4 p\u00e5 listen handler om personopplysninger og privatliv. Her st\u00e5r det blant annet at l\u00f8sningene m\u00e5 v\u00e6re utformet p\u00e5 en m\u00e5te som gir brukerne \u00abfinkornet kontroll\u00bb over hvordan personopplysninger blir delt. Det st\u00e5r ogs\u00e5 blant annet f\u00f8lgende:\n\u2022 Brukeren m\u00e5 ha mulighet til \u00e5 nekte noen tilgang til personopplysningene de har samtykket i \u00e5 dele gjennom ID-l\u00f8sningen (4.1).\n\u2022 Brukeren skal kunne se hvem som har hatt tilgang til personopplysninger og n\u00e5r. (4.5)\n\u2022 Brukeren skal varsles hvis noen benytter opplysningene i ID-l\u00f8sningen til noe annet enn dens opprinnelige form\u00e5l. (4.2)\n\nI intervjuet med The New Humanitarian sier ID2020-direkt\u00f8r Gruener ogs\u00e5 at de ikke vil st\u00f8tte ID-l\u00f8sninger som inneb\u00e6rer mikrochipper eller \u00abimplantater\u00bb. \u00c5rsaken er at slike l\u00f8sninger kan brukes uten at brukeren samtykker. Hun sier ogs\u00e5 at organisasjonen ikke st\u00f8tter ansiktsgjenkjennelse.\n\nI et innlegg under World Economic Forum i 2019 snakket Gruener om ID-systemer, og understreket at personvern er et av de viktigste hensynene n\u00e5r disse skal utvikles.\n\nIngenting tyder p\u00e5 at ID2020 er involvert i noen prosjekter som handler om \u00e5 utvikle vaksiner. Det finnes heller ingen dokumentasjon som tilsier at de vil spr\u00f8yte nanopartikler inn i kroppen p\u00e5 folk.\n\nAlts\u00e5 er det helt feil at det snart vil komme en ID-l\u00f8sning som spr\u00f8ytes inn via vaksiner, og at ID2020 har noe med denne \u00e5 gj\u00f8re, slik State of Globe p\u00e5st\u00e5r.", "lang": "no"}