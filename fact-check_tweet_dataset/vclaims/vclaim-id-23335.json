{"title": "Tagliare i parlamentari fa risparmiare mezzo miliardo?", "subtitle": "", "author": "pagellapolitica.it", "date": null, "vclaim_id": "vclaim-id-23335", "url": "https://pagellapolitica.it/dichiarazioni/8284/tagliare-i-parlamentari-fa-risparmiare-mezzo-miliardo", "vclaim": "Il 10 maggio, in un\u2019intervista con il quotidiano , il ministro per i Rapporti con il Parlamento Riccardo Fraccaro (M5s) ha dichiarato che con la legge sulla riduzione del numero dei parlamentari, attualmente all'esame di Camera e Senato, l'Italia si avvicinerebbe alla situazione degli \u00abaltri Stati europei\u00bb e risparmierebbe 500 milioni di euro a legislatura.\n\nIl 9 maggio 2019, infatti, la Camera dei deputati ha approvato in prima lettura il progetto di legge costituzionale sul taglio del numero dei parlamentari. Il testo, modificando gli articoli 56 e 57 della Costituzione, prevede la riduzione del numero dei deputati da 630 a 400 e dei senatori elettivi da 315 a 200. In totale, quindi, 345 parlamentari in meno.\n\nCon il voto del 9 maggio alla Camera, il progetto di legge sulla riduzione del numero dei parlamentari ha superato la prima deliberazione. Dovr\u00e0 ora essere riapprovato da Palazzo Madama, e poi di nuovo da Montecitorio. Solo a quel punto i lavori parlamentari potranno dirsi conclusi. La strada verso l\u2019approvazione definitiva \u00e8 quindi ancora lunga. Senza considerare l\u2019ipotesi di un referendum costituzionale.\n\nSecondo quanto riportato dalla Camera, l\u2019indennit\u00e0 per i deputati si aggira intorno ai 5.000 euro al mese, al netto delle imposte (che dipendono anche dal comune e della regione di residenza). Dunque, la cifra lorda mensile per i deputati \u00e8 di 10.435 euro, sulla quale \u00absono effettuate le dovute ritenute previdenziali (pensione e assegno di fine mandato), assistenziali (assistenza sanitaria integrativa) e fiscali (Irpef e addizionali regionali e comunali)\u00bb. Lo stipendio \u00e8 inferiore per i deputati che abbiano un altro lavoro (circa 4.750 euro, 9.975 euro lordi).\n\nC\u2019\u00e8 poi un rimborso di quelle che vengono definite \u00abspese per l\u2019esercizio del mandato\u00bb: 3.690 euro per i deputati, 4.180 per i senatori. La met\u00e0 di questi rimborsi \u00e8 destinata al pagamento di \u00abcollaboratori, consulenze, ricerche, gestione dell\u2019ufficio, utilizzo di reti pubbliche di consultazione di dati, convegni e sostegno delle attivit\u00e0 politiche\u00bb e viene rendicontata, ovvero dev\u2019essere giustificata voce per voce. L\u2019altra met\u00e0 viene erogata forfetariamente.\n\nForfettario \u00e8 anche l\u2019importo mensile corrisposto ai senatori per le spese di viaggio e le spese telefoniche: 1.650 euro. Leggermente diverso a Montecitorio: sempre dal sito, leggiamo che \u00abper i trasferimenti dal luogo di residenza all\u2019aeroporto pi\u00f9 vicino e tra l'aeroporto di Roma-Fiumicino e Montecitorio, \u00e8 previsto un rimborso spese trimestrale pari a 3.323,70 euro, per il deputato che deve percorrere fino a 100 km per raggiungere l'aeroporto pi\u00f9 vicino al luogo di residenza, e a 3.995,10 euro se la distanza da percorrere \u00e8 superiore a 100 km\u00bb. Tutti i parlamentari dispongono poi di tessere per la circolazione sulla rete autostradale e i viaggi \u00abaerei, ferroviari, marittimi\u00bb all\u2019interno del territorio nazionale. Alla Camera le spese telefoniche costituiscono una voce a parte: 1.200 euro annui per ciascun deputato.\n\nCome abbiamo visto, indennit\u00e0 e rimborsi sono soggetti ad alcune variazioni, caso per caso. Per dirne alcune: le imposte locali a seconda della residenza del parlamentare, la distanza che il politico deve percorrere per arrivare a Roma, il numero di collaboratori di cui dispone.\n\nSempre in relazione al triennio 2018-2020, il Senato ha previsto uno stanziamento annuale di circa 43 milioni per le indennit\u00e0 e 37 milioni per i rimborsi. Il costo medio annuale di un singolo senatore \u00e8 di 249.600 euro, di cui circa 134.000 euro in indennit\u00e0 e 115.600 euro in rimborsi spese. Se tagliassimo 115 senatori, come previsto dalla riforma costituzionale in discussione, il risparmio ammonterebbe a 28,7 milioni di euro all\u2019anno.\n\nContattati da , la Tesoreria della Camera e la Ragioneria del Senato hanno risposto che non sia possibile, ad oggi, formulare una stima sul costo dei trattamenti pensionistici per le casse di Camera e Senato negli anni a venire. Gli uffici riferiscono che, con l\u2019attuale sistema contributivo, l\u2019importo netto di una pensione parlamentare si aggiri intorno ai 1.000-1.100 euro.\n\nQuesta cifra, per\u00f2, non pu\u00f2 essere presa come riferimento perch\u00e9 \u00e8 in parte composta dai contributi stessi dei parlamentari, versati nel corso della legislatura. Non ci \u00e8 stato dunque possibile formulare una previsione credibile su quanto risparmierebbe le due Camere se, in futuro, avessero 345 pensioni in meno da pagare.\n\nIl dossier del Servizio Studi della Camera sul progetto di legge confronta gli Stati membri dell\u2019Ue. I dati sono aggiornati ad ottobre 2018 e provengono dai siti istituzionali dei diversi Parlamenti, dal sito dell\u2019Unione interparlamentare e da Eurostat. Il paragone \u00e8 meno problematico se si considerano solo le \u201ccamere basse\u201d, tutte elettive per via diretta.\n\nIl numero dei deputati viene messo in relazione alla popolazione. Se si guarda agli Stati pi\u00f9 popolosi di Europa \u2013 Germania, Francia, Regno Unito, Italia e Spagna \u2013 il nostro Paese non risulta, in proporzione, come un\u2019evidente anomalia. L\u2019Italia ha poco pi\u00f9 di 60 milioni di abitanti e 630 deputati: questo significa che al momento c\u2019\u00e8 un deputato ogni 96.000 abitanti circa. Il Regno Unito ha 66 milioni di abitanti e 650 parlamentari alla Camera dei comuni. Il rapporto \u00e8 quindi di un deputato ogni 101.000 abitanti. La Francia conta 577 deputati per 67 milioni di abitanti, ovvero uno ogni 116.000 francesi. Anche Germania e Spagna hanno un rappporto tra cittadini e deputati superiore rispetto a quello italiano.\n\nSe si considera solo il rapporto deputati/abitanti, ci\u00f2 che risalta con maggiore evidenza \u00e8 che, con la riduzione dei componenti della Camera a 400, l\u2019Italia avrebbe il pi\u00f9 alto numero di abitanti per deputato in Europa: 151.000 italiani per ognuno dei rappresentanti eletti alla Camera. In altri termini, avrebbe il pi\u00f9 basso numero di deputati proporzionalmente alla popolazione.\n\nSolo 12 Paesi dell\u2019Unione europea, oltre l\u2019Italia, hanno una \u201ccamera alta\u201d: Austria, Belgio, Francia, Germania, Irlanda, Paesi Bassi, Polonia, Regno Unito, Repubblica Ceca, Romania, Slovenia e Spagna. Fra questi, solo in Polonia, Repubblica Ceca, Romania e Spagna i cittadini ne eleggono direttamente i membri.\n\nPer questo, secondo il Servizio Studi della Camera \u00abnon \u00e8 possibile procedere ad un raffronto\u00bb fra le \u201ccamere alte\u201d \u00abin quanto in gran parte dei casi i componenti [\u2026] non sono eletti direttamente dai cittadini e rappresentano istanze di altro tipo\u00bb rispetto al ruolo del Senato nell\u2019ordinamento italiano.\n\nConsiderando il numero minore di indennit\u00e0 e rimborsi da pagare, il taglio di 345 fra deputati e senatori porterebbe in effetti un risparmio certo di pi\u00f9 di 400 milioni di euro ogni cinque anni. A questi andrebbero ad aggiungersi, sul lungo termine, risparmi indiretti e risparmi sul costo dei trattamenti previdenziali: fattori su cui non \u00e8 possibile fare una previsione. La cifra fornita dal ministro Fraccaro risulta quindi imprecisa ma, tutto sommato, credibile.", "lang": "it"}