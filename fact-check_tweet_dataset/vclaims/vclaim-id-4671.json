{"title": "Ricchi e poveri sempre pi\u00f9 distanti", "subtitle": "", "author": "pagellapolitica.it", "date": null, "vclaim_id": "vclaim-id-4671", "url": "https://pagellapolitica.it/dichiarazioni/5442/ricchi-e-poveri-sempre-piu-distanti", "vclaim": "Nel report dell'Ocse \"Focus on inequality and growth\" del 2014 si legge che nei Paesi Ocse negli ultimi trent'anni la forbice tra ricchi e poveri \u00e8 la pi\u00f9 ampia di sempre: il rapporto tra il reddito medio del 10% pi\u00f9 ricco della popolazione e il 10% pi\u00f9 povero \u00e8 di 9 volte e mezzo, mentre negli anni Ottanta il rapporto era di 7 a 1. La diseguaglianza \u00e8 ancora pi\u00f9 marcata se si guarda al coefficiente di Gini, una misurazione delle diseguaglianze che va da zero - dove tutti hanno lo stesso reddito - a uno - dove tutto il reddito va a una sola persona. In Italia, a met\u00e0 anni '80, questo coefficiente era uguale a 0,29, nel 2011 era pari a 0,32, in linea con la media dei Paesi Ocse (si clicchi su questo link e si vada su \"Figures and data\" per aprire \"Figure 1\").\n\nDato che la Boldrini parla di aumento della diseguaglianza in termini percentuali continuiamo la nostra ricerca e arriviamo ad una fonte non freschissima ma sempre autorevole. A ottobre 2008 l'Ocse ha diffuso il rapporto \"Growing Unequal?\" in cui ha analizzato la distribuzione del reddito e la povert\u00e0 all'interno dei 30 Paesi membri dell'Organizzazione.\n\nIn Italia la diseguaglianza tra ricchi e poveri - in termini di redditi da lavoro, capitale e risparmi - \u00e8 cresciuta del 33% rispetto alla met\u00e0 degli anni '80. La nota riporta che \"si tratta del pi\u00f9 elevato aumento nei Paesi Ocse, dove l\u2019aumento \u00e8 stato mediamente del 12%\". Guardando ai dettagli si vede che iI reddito medio del 10% pi\u00f9 povero si aggira intorno ai 5.000 dollari (sotto la media Ocse di 7.000), mentre il reddito del 10% pi\u00f9 ricco \u00e8 di 55.000 dollari (sopra la media degli altri Paesi). In termini patrimoniali la diseguaglianza \u00e8 ancora pi\u00f9 accentuata: il 42% della ricchezza \u00e8 detenuta dal 10% dei cittadini, mentre il 28% del reddito totale \u00e8 detenuto dallo stesso 10%.\n\nAggiungiamo che la sostanza non \u00e8 cambiata negli ultimi anni: il coefficiente di Gini ha avuto delle oscillazioni ma si \u00e8 sempre mantenuto su livelli molto simili link", "lang": "it"}