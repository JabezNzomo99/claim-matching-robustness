{"title": "Che calcolo fa Boldrini sulle mancate entrate per lo Stato causate dai colossi del web?", "subtitle": "La presidente della Camera ha quantificato in 5-6 miliardi il mancato gettito. Abbiamo verificato", "author": "www.agi.it", "date": null, "vclaim_id": "vclaim-id-3490", "url": "https://www.agi.it/fact-checking/boldrini_web_tax-3296262/news/2017-12-21/", "vclaim": "\u200bAlla presentazione del rapporto Agi-Censis \u201cLa cultura dell\u2019innovazione\u201d, lo scorso 18 dicembre a Montecitorio, la presidente della Camera Laura Boldrini ha dichiarato: \u201cI grandi giganti della rete (\u2026) ancora oggi non pagano le tasse laddove fanno proventi. L\u2019ufficio parlamentare del bilancio ha fatto uno studio qui alla Camera in base al quale si evince che questi colossi digitali sottrarrebbero tra i 30 e i 32 miliardi di euro dalla base imponibile, questo vuol dire che causano tra i 5 e i 6 miliardi di minori entrate per lo Stato\u201d.\n\nBoldrini ha ragione in primo luogo nel sostenere che i giganti della rete non paghino le tasse, se non in minima parte, dove fanno i proventi. In base al diritto internazionale \u2013 in particolare agli articoli 5 e 7 del modello di convenzione Ocse, ripreso in Italia dal DPR 917/1986 \u2013 i profitti di un\u2019azienda sono tassati nello Stato di residenza, a meno che in altri Stati non siano presente una \u201cstabile organizzazione\u201d dell\u2019azienda stessa.\n\nCon riguardo alle grandi aziende del web questo criterio ovviamente crea dei problemi, come dimostra anche il dibattito a livello europeo per arrivare a una \u201cweb tax\u201d. I colossi di internet sono infatti in grado di generare ingenti profitti \u2013 tramite la pubblicit\u00e0 online e non solo \u2013 in Stati dove non hanno nessuna presenza fisica o quasi, e di scegliere tra i vari Stati europei quelli con il regime fiscale pi\u00f9 favorevole (es. Irlanda, Lussemburgo e Olanda).\n\nIn tempi recenti Google ha riconosciuto di avere una \u201cstabile presenza\u201d in Italia e ha risolto il contenzioso che aveva aperto con la magistratura, e anche Facebook ha annunciato di voler pagare pi\u00f9 tasse nei vari Paesi dove produce ricavi, ma ad oggi rappresentano un\u2019eccezione rispetto al resto delle multinazionali del web.\n\nSull\u2019IVA, che come vedremo genera la fetta pi\u00f9 consistente dei mancati proventi per lo Stato, la questione \u00e8 pi\u00f9 complessa perch\u00e9 norme adeguate in teoria gi\u00e0 ci sarebbero e i comportamenti evasivi non hanno riguardato tanto le grandi aziende quanto la grande massa del commercio online.\n\n(Non siamo in grado di risolvere la discrepanza tra \u201c5-6\u201d miliardi e \u201c4-5\u201d miliardi perch\u00e9, come ci comunicano da Montecitorio, i documenti ufficiali contenenti le stime non sono pubblici. In ogni caso trattandosi appunto di stime non si tratta di una differenza significativa).\n\nLa presidente della Camera ha ragione nell\u2019individuare il problema della mancata tassazione dei colossi del web nei Paesi in cui fanno proventi ma non hanno legalmente una \u201cstabile presenza\u201d. Il dibattito sul tema interessa tanto l\u2019Italia quanto l\u2019Europa.", "lang": "it"}