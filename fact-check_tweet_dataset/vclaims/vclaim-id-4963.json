{"title": "Fiducia sulla legge elettorale: una pratica fascista?", "subtitle": "", "author": "pagellapolitica.it", "date": null, "vclaim_id": "vclaim-id-4963", "url": "https://pagellapolitica.it/dichiarazioni/5608/fiducia-sulla-legge-elettorale-una-pratica-fascista", "vclaim": "La scelta del governo di imporre il voto di fiducia sull'Italicum ha sollevato non poche proteste. Una reazione comune tra colori politici diversi \u00e8 stata proprio quella di Salvini, che disegna un collegamento tra l'approccio renziano (definito da Renato Brunetta una \"bulimia di potere\") e il ventennio fascista. Al di l\u00e0 dei toni volutamente eccessivi, ci rifacciamo ad una nostra analisi di alcuni giorni fa (Luigi Di Maio aveva affermato la stessa cosa) per vedere se i fatti citati sono corretti. \n\n\n\nIl riferimento \u00e8 alla controversa Legge Acerbo del 1923 che apr\u00ec l'era fascista e sulla quale Mussolini pose la fiducia. La legge attribuiva due terzi dei seggi parlamentari alla lista che avrebbe ottenuto la maggioranza relativa, purch\u00e9 essa fosse superiore al 25%. E' il caso di sottolineare che quel periodo fu teatro di azioni intimidatorie come la Marcia su Roma e caratterizzato da un contesto costituzionale pi\u00f9 \"debole\", ovvero definito da uno Statuto Albertino modificabile tramite legge ordinaria e senza una Corte Costituzionale indipendente (come spiega il costituzionalista Stefano Ceccanti)\n\nOltre all'episodio del 1923, nel 1953 De Gasperi mise la fiducia sulla cosiddetta \"legge truffa\". La legge introduceva un premio di maggioranza al partito o coalizione che otteneva il 50% + uno dei voti. Tale partito/coalizione avrebbe ottenuto il 65% dei seggi parlamentari. In questo caso De Gasperi ottenne la fiducia sia alla Camera che al Senato, non senza l'insorgere dell'opposizione che lasci\u00f2 l'aula in segno di protesta. I risultati elettorali per\u00f2 non videro nessuna coalizione ottenere il premio (la coalizione di maggioranza (Dc-Pli-Pri-Psdi) sfior\u00f2 ma non raggiunse il 50%) e la legge fu abrogata prima delle successive elezioni con la legge 615 del 31/7/54.", "lang": "it"}