{"title": "Jak zmienia\u0142y si\u0119 nastroje spo\u0142eczne Polak\u00f3w?", "subtitle": "Jak zmienia\u0142y si\u0119 nastroje spo\u0142eczne Polak\u00f3w? Odpowied\u017a znajdziecie w naszej analizie wypowiedzi premiera Mateusza Morawieckiego.", "author": "demagog.org.pl", "date": null, "vclaim_id": "vclaim-id-28109", "url": "https://demagog.org.pl/wypowiedzi/jak-zmienialy-sie-nastroje-spoleczne-polakow/", "vclaim": "Mateusz Morawiecki w swoim przem\u00f3wieniu odwo\u0142uje si\u0119 do bada\u0144 CBOSu opublikowanych 4 pa\u017adziernika 2019 \u201cNastroje spo\u0142eczne we wrze\u015bniu\u201d. Z dost\u0119pnego komunikatu z bada\u0144 wynika, \u017ce zgodnie ze s\u0142owami Morawieckiego, 51% Polak\u00f3w ankietowanych we wrze\u015bniu wierzy, \u017ce sytuacja w kraju zmierza w dobrym kierunku, za\u015b 34% uwa\u017ca, \u017ce zmierza ona w z\u0142ym kierunku.\n\nOceny og\u00f3lnej sytuacji w kraju s\u0105 od po\u0142owy 2017 roku do\u015b\u0107 stabilne. Odsetek os\u00f3b pozytywnie oceniaj\u0105cych sytuacj\u0119 w kraju waha\u0142 si\u0119 w okresie VIII 2017 \u2013 IX 2019 od 44% do 53% i osi\u0105ga\u0142 rekordowe (w odniesieniu do ostatniego trzydziestolecia) poziomy. Miesi\u0105ce, w kt\u00f3rych odsetek os\u00f3b uwa\u017caj\u0105cych, \u017ce sytuacja w kraju zmierza w dobrym kierunku by\u0142 wi\u0119kszy ni\u017c we wrze\u015bniu 2019 to: listopad 2018, marzec 2019 i czerwiec 2019.\n\n16% pozytywnych odpowiedzi na pytanie o og\u00f3ln\u0105 sytuacj\u0119 w kraju zosta\u0142o oddanych w czerwcu 2013. Miesi\u0105c wcze\u015bniej, w maju 2013, odsetek ten by\u0142 odrobin\u0119 ni\u017cszy i wyni\u00f3s\u0142 15%.\n\nPremier Morawiecki powo\u0142uje si\u0119 na prawdziwe dane, nie zwraca jednak uwagi na to, \u017ce nastroje spo\u0142eczne wg raport\u00f3w CBOS uleg\u0142y poprawieniu po czerwcu 2013 roku. Od grudnia 2013 (23% odpowiedzi pozytywnych) mo\u017cna m\u00f3wi\u0107 o zaistnieniu tendencji wzrostowej (w kierunku poprawy nastroj\u00f3w spo\u0142ecznych) z pewnymi odchyleniami. W roku 2014 najni\u017cszy odsetek odpowiedzi pozytywnych (21%) zanotowany zosta\u0142 w sierpniu, ale w czerwcu, listopadzie i grudniu wyni\u00f3s\u0142 35%. W roku 2015 waha\u0142 si\u0119 on od 24% w lutym i marcu do 34% w listopadzie.\n\nPrawd\u0105 jest, \u017ce kilka lat temu (w 2013 roku) odsetek os\u00f3b pozytywnie oceniaj\u0105cych kierunek, w kt\u00f3rym zmierza kraj wyni\u00f3s\u0142 16% i \u017ce we wrze\u015bniu 2019 wyni\u00f3s\u0142 51%. Mateusz Morawiecki przemilcza\u0142 jednak fakt, \u017ce 16% odpowiedzi pozytywnych by\u0142 kr\u00f3tkookresowym stanem, kt\u00f3ry w nast\u0119pnych latach, jeszcze za rz\u0105du koalicji PO-PSL, uleg\u0142 poprawie. Odniesienie si\u0119 do rekordowo niskiego poziomu pozytywnych nastroj\u00f3w spo\u0142ecznych mia\u0142o uwydatni\u0107 fakt, \u017ce nastroje uleg\u0142y poprawie (wzrost z 16 do 51%). Tym samym premier Morawiecki zasugerowa\u0142, \u017ce ten rekordowo niski poziom mia\u0142 miejsce wtedy gdy koalicja PO-PSL ko\u0144czy\u0142a swoje rz\u0105dy. Wobec powy\u017cszego wypowied\u017a Mateusza Morawieckiego oceniamy jako manipulacj\u0119.", "lang": "pl"}