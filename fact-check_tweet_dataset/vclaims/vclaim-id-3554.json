{"title": "Berlusconi e la disoccupazione al Sud", "subtitle": "", "author": "pagellapolitica.it", "date": null, "vclaim_id": "vclaim-id-3554", "url": "https://pagellapolitica.it/dichiarazioni/8020/berlusconi-e-la-disoccupazione-al-sud", "vclaim": "Ospite di , il leader di Forza Italia Silvio Berlusconi ha citato il problema della disoccupazione, soprattutto giovanile e nel Meridione. Ha annunciato inoltre di voler prendere provvedimenti fiscali per agevolare le aziende che intendono assumere giovani disoccupati.\n\nGi\u00e0 qualche giorno prima - il 14 febbraio - Berlusconi aveva dichiarato che \u00abla disoccupazione giovanile \u00e8 [...] al 32%; significa che tre giovani su dieci non hanno un lavoro\u00bb. In quell\u2019occasione avevamo visto che la \u201ctraduzione\u201d del dato della disoccuppazione giovanile non era molto corretta. Vediamo se, con i dati del Sud, Berlusconi se la cava meglio.\n\nIl dato giovanile riguarda la fascia 15-24 anni. I disoccupati, in quella fascia d\u2019et\u00e0, non si calcolano sul totale dei giovani tra i 15 e i 24 anni, ma escludono quelli \u201cinattivi\u201d: cio\u00e8 non occupati e non impegnati nella ricerca di un lavoro perch\u00e9, per esempio, impegnati negli studi.\n\n\u201cTenendo conto anche di questi giovani inattivi \u2013 specifica l\u2019ISTAT \u2013 l\u2019incidenza dei disoccupati tra 15 e 24 anni sul totale dei giovani della stessa classe di et\u00e0 \u00e8 pari all\u20198,4% (cio\u00e8 meno di un giovane su 10 \u00e8 disoccupato), stabile rispetto a dicembre. Il tasso di occupazione dei 15-24enni cresce di 1,0 punti percentuali, mentre quello di inattivit\u00e0 cala di 1,1 punti\u201d.\n\nInsomma, poich\u00e9 la percentuale di quanti lavorano o cercano lavoro, la cosiddetta \u201cpopolazione attiva\u201d, \u00e8 relativamente bassa nella fascia 15-24 anni (intorno al 26 per cento nel 2016) si pu\u00f2 dire che meno di un giovane su dieci non abbia un lavoro e lo stia anche cercando.\n\nVeniamo alla situazione nel Mezzogiorno. Berlusconi dichiara infatti che, al Sud, \u201csette giovani su dieci non hanno lavoro e molti non lo cercano pi\u00f9\u201d. Scendiamo quindi pi\u00f9 nel dettaglio e vediamo i dati delle regioni meridionali.\n\nAnche per il Mezzogiorno vale quanto gi\u00e0 detto nella sezione precedente: il 46,6% di disoccupazione non corrisponde a una met\u00e0 dei giovani disoccupati, perch\u00e9 \u00e8 normale che in quella fascia d\u2019et\u00e0 una percentuale assai rilevante sia in realt\u00e0 a scuola o all\u2019universit\u00e0. L'incidenza dei disoccupati tra i 15 e i 24 anni (258 mila**) sul totale dei loro coetanei (2,287 milioni) \u00e8 circa dell'8,8%, lo 0,4% superiore al dato nazionale.\n\nPer verificare al meglio la dichiarazione di Berlusconi, dunque, consideriamo il numero di quanti sono classificati dall\u2019ISTAT non in cerca di lavoro, ma disponibili a lavorare. Questo dato include anche il fenomeno degli \u201cscoraggiati\u201d, cio\u00e8 chi non cerca lavoro perch\u00e9 \u00e8 convinto di non riuscire a trovarlo.\n\nNelle regioni meridionali, secondo Istat,* si trovano - nel terzo trimestre 2017 - 312 mila giovani tra i 15 e i 24 anni che non cercano lavoro ma sarebbero disponibili a lavorare (su 530 mila a livello nazionale). A questi vanno aggiunti i 258 mila giovani nella stessa fascia d\u2019et\u00e0 che sono in cerca di lavoro (cio\u00e8 i disoccupati), per un totale di 570 mila ragazzi. Poich\u00e9 la popolazione del Meridione \u00e8 di circa 2,28 milioni di persone tra i 15 e i 24 anni, possiamo dire che circa un quarto dei giovani sia nella condizione descritta da Berlusconi: cerca lavoro ma non lo trova, oppure non cerca neppure anche se sarebbe disposto a lavorare.\n\nSe ampliamo la fascia d\u2019et\u00e0 fino a includere tutta la popolazione tra i 15 e i 34 anni, la proporzione sale: 781 mila giovani non in cerca ma disponibili e 689 mila disoccupati, per un totale di 1,47 milioni di persone. I 15-34enni nel Mezzogiorno sono 3,3 milioni, per cui circa met\u00e0 dei giovani in quella fascia d\u2019et\u00e0 si trova pressapoco nella situazione descritta da Berlusconi.\n\nL'affermazione di Berlusconi si fonda probabilmente sul dato*** degli inattivi al Sud nella fascia di et\u00e0 15-24 anni, che - nel terzo trimestre 2017, ultimo dato Istat disponibile - \u00e8 del 75,7% (circa 7 su 10). Ma, come gi\u00e0 detto, \u00e8 un dato che non permette di trarre particolari conclusioni, visto che ricomprende anche la massa di studenti superiori e universitari che non hanno un lavoro n\u00e9 lo cercano.", "lang": "it"}