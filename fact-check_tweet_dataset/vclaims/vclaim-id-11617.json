{"title": "Flyktninger som f\u00e5r opphold i Norge har krav p\u00e5 rettigheter som ellers krever 40 \u00e5rs medlemskap i folketrygden", "subtitle": "Flyktninger kan f\u00e5 ytelser med virkning fra m\u00e5neden etter at de har f\u00e5tt oppholdstillatelse.", "author": "www.faktisk.no", "date": null, "vclaim_id": "vclaim-id-11617", "url": "https://www.faktisk.no/faktasjekker/xoy/flyktninger-som-far-opphold-i-norge-har-krav-pa-rettigheter-som-ellers-krever-40-ars-medlemskap-i-fo", "vclaim": "\u00abDet er en stor politisk skandale at flyktninger som f\u00e5r opphold i Norge har krav p\u00e5 40-\u00e5rs opptjening i folketrygden \u2013 med alle rettigheter fra f\u00f8rste dag.\u00bb.\n\nDette skriver Vidar Kleppe, politisk nestleder for Demokratene i et leserinnlegg i Bod\u00f8posten.no 8. november. Kleppe publiserte ogs\u00e5 innlegget p\u00e5 Facebook-siden sin, hvor det det er delt n\u00e6rmere 400 ganger.\n\nFaktisk.no har f\u00e5tt flere tips fra lesere som lurer p\u00e5 om det virkelig kan stemme at flyktninger som f\u00e5r opphold i Norge har krav p\u00e5 40-\u00e5rs opptjening i folketrygden, og at rettighetene gjelder fra f\u00f8rste dag.\n\nDette skal vi gi et svar p\u00e5 i denne faktasjekken.\n\nFolketrygden ble innf\u00f8rt 1. januar 1967, og skal v\u00e6re et sosialt forsikringssystem for dem som er dekket. If\u00f8lge folketrygdloven skal ordningen sikre inntekt og \u00abkompensere for s\u00e6rlige utgifter ved arbeidsl\u00f8shet, svangerskap og f\u00f8dsel, aleneomsorg for barn, sykdom og skade, uf\u00f8rhet, alderdom og d\u00f8dsfall.\u00bb\n\nFolketrygden skal ogs\u00e5 \u00abbidra til utjevning av inntekt og levek\u00e5r over den enkeltes livsl\u00f8p og mellom grupper av personer\u00bb. M\u00e5let er at alle skal kunne fors\u00f8rge seg og klare seg best mulig hver eneste dag.\n\nAlle som er bosatt i Norge p\u00e5 lovlig vis er innmeldt i folketrygden. Man regnes som bosatt hvis man har oppholdt seg lovlig i Norge i minst ett \u00e5r, eller dersom oppholdet i Norge er ment \u00e5 vare i minst ett \u00e5r.\n\nTidligere har Faktisk.no sjekket p\u00e5standen om at \u00abAsyls\u00f8kere f\u00e5r max pensjoner uten \u00e5 ha l\u00f8ftet en finger ..\u00bb. Dette ble faktasjekket til Faktisk helt feil:\n\nVidar Kleppe snakker imidlertid om flyktninger, som ikke er det samme som asyls\u00f8kere.\n\nEn flyktning defineres av norsk lov som en utlending som har f\u00e5tt oppholdstillatelse i Norge fordi personen trenger beskyttelse.\n\nN\u00e5r en flyktning f\u00e5r oppholdstillatelse i Norge er personen pliktig medlem i folketrygden.\n\nDet stilles ulike krav for at man skal ha rett til ulike ytelser gjennom folketrygden. Et av disse kravene kalles trygdetid.\n\nFor \u00e5 f\u00e5 full pensjon eller uf\u00f8retrygd kreves minst 40 \u00e5r trygdetid, eller opptjening i folketrygden. Det vil si at man m\u00e5 ha bodd i Norge og v\u00e6rt medlem i folketrygden i 40 \u00e5r. Hvis trygdetiden er kortere, blir ytelsen redusert utifra hvor mange \u00e5r man mangler.\n\nFlyktninger trenger if\u00f8lge folketrygdlova ikke \u00e5 oppfylle dette kravet.\n\nMed andre ord f\u00e5r ikke flyktninger redusert uf\u00f8retrygd eller pensjon, selv om de ikke har bodd i Norge i 40 \u00e5r. Kravet gjelder heller ikke for pensjon til gjenlevende ektefelle, eller for barnepensjon til barn som har mistet en av foreldrene.\n\nFlyktninger har alts\u00e5 rett p\u00e5 minste pensjonsniv\u00e5 hvis de \u00f8vrige vilk\u00e5rene for pensjon eller trygd er oppfylt.\n\nVidar Kleppe har derfor helt rett n\u00e5r han skriver at \u00abflyktninger som f\u00e5r opphold i Norge har krav p\u00e5 40-\u00e5rs opptjening i folketrygden\u00bb.\n\nFlyktninger m\u00e5 like fullt oppfylle de andre kravene til pensjon og uf\u00f8retrygd, som sykdom eller h\u00f8y alder.\n\nFolketrygden gir ogs\u00e5 mange ytelser som ikke krever 40 \u00e5rs trygdetid. Imidlertid kreves det ett eller tre \u00e5rs medlemskap i folketrygden i forut for mottak av noen av ytelsene. Dette kalles ogs\u00e5 botid. Det betyr at man som hovedregel skal ha bodd i Norge \u00e5rene f\u00f8r man kan motta penger. Dette gjelder arbeidsavklaringspenger, st\u00f8nad til enslig mor eller far og hjelpemidler. Pensjon og uf\u00f8retrygd er ogs\u00e5 omfattet av dette kravet.\n\nI folketrygdloven er flyktninger fritatt fra \u00e5 oppfylle dette. Regjeringen skriver:\n\nGudrun Holgersen er professor emerita ved ved Universitetet i Bergen. Hun er ekspert p\u00e5 folketrygdlova, og forteller at reglene er laget slik fordi lovgiver, alts\u00e5 Stortinget, ikke \u00f8nsker \u00e5 sette flyktninger i en vanskeligere situasjon enn andre innbyggere i Norge:\n\n\u2013 De som kommer frivillig til Norge kan ha tjent opp pensjonsrettigheter i hjemlandet sitt som de senere kan kreve inn. Dette kan vi ikke legge til grunn at flyktninger kan, sier Holgersen.\n\n1. juni i fjor kom H\u00f8yre og Fremskrittspartiet med forslag til endringer i folketrygdloven, kontantst\u00f8tteloven og lov om supplerende st\u00f8nad til personer med kort botid i Norge.\n\nKort forklart gikk regjeringens forslag ut p\u00e5 \u00e5 endre bestemmelsene om flyktningers rettigheter i folketrygdloven og kontantst\u00f8tteloven, og heller gj\u00f8re det slik at flyktninger skulle omfattes av lov om supplerende st\u00f8nad i personer med kort botid i Norge.\n\nRegjeringen ville samtidig \u00f8ke det s\u00e5kalte botidskravet, slik at man m\u00e5tte ha bodd i Norge minst fem \u00e5r for \u00e5 ha rett p\u00e5 pensjon, uf\u00f8retrygd, arbeidsavklaringspenger og st\u00f8nad til enslig mor eller far. I tillegg ville de stille krav om fem \u00e5rs botid i Norge for \u00e5 ha rett til kontantst\u00f8tte.\n\nKun kravet om fem \u00e5rs botid for kontantst\u00f8tte ble vedtatt. De \u00f8vrige endringene fikk ikke flertall i Stortinget.\n\nI 2015 publiserte Nav en artikkel, hvor de viser til konkrete eksempler for \u00e5 forklare hvordan reglene sl\u00e5r ut for tre personer med ulik status som tar ut alderspensjon ved fylte 67 \u00e5r. Her gjelder det tredje eksempelet en flyktning:\n\u2022 Kari fra Norge. Har bodd i Norge hele livet. Ved fylte 67 \u00e5r f\u00e5r hun alderspensjon med full trygdetid (40 \u00e5r). Siden hun ikke har v\u00e6rt i arbeid f\u00e5r hun beregnet en minstepensjon. Minstepensjon kalles n\u00e5 minste pensjonsniv\u00e5.\n\u2022 Jelena fra Russland. Har f\u00e5tt innvilget opphold i Norge med grunnlag i familiegjenforening. Ved fylte 67 \u00e5r har hun bodd ti \u00e5r i Norge. Hun f\u00e5r beregnet en trygdetid p\u00e5 ti \u00e5r. Hun f\u00e5r beregnet en alderspensjon tilsvarende 10/40 deler av en minstepensjon.\n\u2022 Khaled fra Syria. Han har f\u00e5tt innvilget opphold i Norge som flyktning i henhold til utlendingslovens \u00a7 28. Ved fylte 67 \u00e5r har han bodd fem \u00e5r i Norge. Som f\u00f8lge av s\u00e6rreglene for flyktninger, f\u00e5r han innvilget full trygdetid og fullt s\u00e6rtillegg. Han f\u00e5r beregnet en minstepensjon.", "lang": "no"}