{"title": "Eksperci zdrowia: testy na koronawirusa s\u0105 bezpieczne i nie uszkadzaj\u0105 bariery krew-m\u00f3zg", "subtitle": "W sieci na popularno\u015bci zyskuje grafika z informacja, wed\u0142ug kt\u00f3rej test na koronawirusa \u201ema na celu uszkodzenie bariery hematoencefalicznej\u201d, czyli tzw. bariery krew-m\u00f3zg. Jak wyja\u015bniaj\u0105 eksperci testy na Covid-19 s\u0105 bezpieczne, nie uszkadzaj\u0105 tej bariery i nie s\u0105 gro\u017ane dla zdrowia.", "author": "sprawdzam.afp.com", "date": "2020-07-13T01:18:00+02:00", "vclaim_id": "vclaim-id-59721", "url": "https://sprawdzam.afp.com/eksperci-zdrowia-testy-na-koronawirusa-sa-bezpieczne-i-nie-uszkadzaja-bariery-krew-mozg", "vclaim": "Eksperci zdrowia: testy na koronawirusa s\u0105 bezpieczne i nie uszkadzaj\u0105 bariery krew-m\u00f3zg\n\nW sieci na popularno\u015bci zyskuje grafika z informacj\u0105, wed\u0142ug kt\u00f3rej test na koronawirusa \u201ema na celu uszkodzenie bariery hematoencefalicznej\u201d, czyli tzw. bariery krew-m\u00f3zg. Jak wyja\u015bniaj\u0105 eksperci testy na Covid-19 s\u0105 bezpieczne, nie uszkadzaj\u0105 tej bariery i nie s\u0105 gro\u017ane dla zdrowia.\n\nPost pojawi\u0142 si\u0119 na Facebooku 24 lipca. Ma on 1,4 tys. udost\u0119pnie\u0144 i 503 reakcji.\n\nWprowadzenie sztyftu bardzo g\u0142\u0119boko do przewod\u00f3w nosowych powoduje uszkodzenie bariery hemato-encefalicznej na g\u0142\u0119boko\u015bci czaszki. Dlatego testowanie tak bardzo boli - czytamy w informacji do\u0142\u0105czonej do grafiki.\n\nZ materia\u0142u dowiadujemy si\u0119 r\u00f3wnie\u017c, \u017ce \u201eg\u0142\u0119boki test ma na celu uszkodzenie bariery hemato-encefalicznej, a tym samym stworzenie bezpo\u015bredniego wej\u015bcia do m\u00f3zgu w przypadku jakiejkolwiek infekcji\u201d.\n\nInformacja z podobn\u0105 grafik\u0105 by\u0142a r\u00f3wnie\u017c udost\u0119pniana w j\u0119zyku angielskim, du\u0144skim, holenderskim, francuskim, hiszpa\u0144skim oraz portugalskim.\n\nPobieranie wymazu czyli jak wygl\u0105da test na koronawirusa\n\nS\u0105 trzy rodzaje test\u00f3w na koronawirusa, a w\u015br\u00f3d nich test RT-PCR, kt\u00f3ry polega na pobraniu wymazu z g\u00f3rnych dr\u00f3g oddechowych. Test wykrywa obecno\u015b\u0107 materia\u0142u genetycznego wirusa SARS-CoV-2.\n\nW jaki spos\u00f3b pobierany jest materia\u0142, by zbada\u0107 czy osoba jest zaka\u017cona koronawirusem?\n\nWed\u0142ug zalece\u0144 CDC wymaz powinien by\u0107 pobierany z nosa, poniewa\u017c Covid-19 \u201eosi\u0105ga najwi\u0119ksze st\u0119\u017cenie w wydzielinie z nosa\u201d. Jak czytamy na stronie Medycyny Praktycznej \u201epobieranie wymazu z gard\u0142a nie jest obowi\u0105zkowe\u201d, cho\u0107 czu\u0142o\u015b\u0107 testu mo\u017ce zosta\u0107 zwi\u0119kszona je\u015bli wymaz zostanie pobrany z kilku r\u00f3\u017cnych cz\u0119\u015bci np. nosogard\u0142a.\n\nCristiane Nascimento, neurolo\u017cka i koordynatorka Wydzia\u0142u Naukowego Neuroinfekcji w Brazylijskiej Akademii Neurologii w Rio de Janeiro, wskazuje, \u017ce test na Covid-19 jest wykonywany przy u\u017cyciu patyczka podobnego do patyczk\u00f3w bawe\u0142nianych.\n\nJak wygl\u0105da pobieranie wymazu z gard\u0142a? Mo\u017cna o tym przeczyta\u0107 w zaleceniach krajowego konsultanta w dziedzinie mikrobiologii lekarskiej. Lekarz w celu dotarcia do tylnej \u015bciany gard\u0142a przyciska szpatu\u0142k\u0105 j\u0119zyk. Pobiera materia\u0142 poprzez rotacyjne pocieranie tylnej \u015bciany gard\u0142a bez dotykania powierzchni jamy ustnej, migda\u0142k\u00f3w i j\u0119zyka.\n\nWymaz z nosa odbywa si\u0119 w taki spos\u00f3b, \u017ce patyczek wprowadza si\u0119 bardzo g\u0142\u0119boko przez nozdrza. Nast\u0119pnie materia\u0142 jest pobierany ruchem rotacyjnym, kt\u00f3ry trwa od pi\u0119ciu do dziesi\u0119ciu sekund. W ten sam spos\u00f3b, tym samym patyczkiem materia\u0142 pobierany jest z drugiego otworu nosa.\n\nDr Piotr Korczy\u0144ski, specjalista chor\u00f3b p\u0142uc Katedry i Kliniki Chor\u00f3b Wewn\u0119trznych, Pneumonologii i Alergologii UM w Warszawie: \u00ad\u00ad\u00ad\u2013 Bariera hematoencefaliczna to tak naprawd\u0119 bariera krew-m\u00f3zg. Fizjologiczna bariera oddzielaj\u0105ca m\u00f3zg od uk\u0142adu kr\u0105\u017cenia \u2013 m\u00f3wi.\n\n\u2013 Bariera krew-m\u00f3zg zwi\u0105zana jest ze specyficznym rodzajem budowy oraz szczeg\u00f3lnymi w\u0142a\u015bciwo\u015bciami biochemicznymi kom\u00f3rek, kt\u00f3re tworz\u0105 \u015br\u00f3db\u0142onek naczy\u0144 w\u0142osowatych w o\u015brodkowym uk\u0142adzie nerwowym \u2013 dodaje lekarz. Zaznacza, \u017ce bariera ta nie istnieje fizycznie w jamie nosa czy w gardle. Dr Korczy\u0144ski: \u2013 Bariera jest szczelna i uniemo\u017cliwia przep\u0142yw wi\u0119kszo\u015bci substancji z krwi do m\u00f3zgu.\n\nSpecjalista zaznacza, \u017ce pobieranie wymazu z gard\u0142a lub nosogard\u0142a nie uszkadza bariery krew-m\u00f3zg. \u2013 Wymaz z nosa w czasie pobierania pr\u00f3bek do testu na obecno\u015b\u0107 SARS-CoV-2 jest nieprzyjemny i troch\u0119 bolesny, gdy\u017c jama nosowa jest bogato unerwiona. Jednak preferuje si\u0119 t\u0119 drog\u0119 na pobranie pr\u00f3bki, gdy\u017c zapewnia ona najwy\u017csz\u0105 czu\u0142o\u015b\u0107 \u2013 t\u0142umaczy dr Korczy\u0144ski.\n\nZgadza si\u0119 z tym doktor John Dwyer, immunolog i emerytowany profesor Uniwersytetu Nowej Po\u0142udniowej Walii w Australii. \u2013 Nie ma takiej mo\u017cliwo\u015bci, by pojedynczy wacik uszkodzi\u0142 barier\u0119 krew-m\u00f3zg \u2013 m\u00f3wi.\n\nEpidemiolog oraz profesor Uniwersytetu w Melbourne John Mathews r\u00f3wnie\u017c przekonuje, \u017ce wymaz nie narusza tej bariery. \u2013 Wymazy z gard\u0142a czy nosa do wykrywania wirus\u00f3w czy innych bada\u0144 laboratoryjnych s\u0105 bezpiecznie pobierane od wielu lat \u2013 zapewnia.\n\nPodsumowuj\u0105c, jak wskazuj\u0105 specjali\u015bci nieprawd\u0105 jest, \u017ce pobieranie wymazu z nosa czy gard\u0142a w celu wykrycia obecno\u015bci koronawirusa mo\u017ce uszkodzi\u0107 barier\u0119 krew-m\u00f3zg.", "lang": "pl"}