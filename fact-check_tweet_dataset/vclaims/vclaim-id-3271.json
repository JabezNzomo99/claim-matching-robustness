{"title": "Rrena e Krypt\u00eb e Haradinajt p\u00ebr Liberalizim t\u00eb Vizave", "subtitle": "", "author": "kallxo.com", "date": null, "vclaim_id": "vclaim-id-3271", "url": "https://kallxo.com/krypometer/rrena-e-krypte-e-haradinajt-per-liberalizim-te-vizave/", "vclaim": "N\u00eb nj\u00eb studim p\u00ebr ekonomin\u00eb joformale n\u00eb Kosov\u00eb, t\u00eb mb\u00ebshtetur nga Komisioni Europian p\u00ebr nevojat e Ministris\u00eb s\u00eb Financave dhe i publikuar muajin e kaluar, thuhet se ka nj\u00eb r\u00ebnie t\u00eb vog\u00ebl t\u00eb ekonomis\u00eb gri, por nj\u00eb rritje enorme t\u00eb ekonomis\u00eb s\u00eb zez\u00eb. Sipas k\u00ebtij raporti, vler\u00ebsohet se kontrabandimi me migrant\u00eb n\u00eb vitin 2015 u solli 44.6 milion\u00eb euro fitime kontrabanduesve. Kjo \u00ebsht\u00eb nj\u00eb rritje enorme n\u00eb krahasim me vitin 2013 kur vler\u00ebsohej se nga kontrabanda me migrant\u00eb, kontrabanduesit fitonin gjysm\u00eb milioni euro n\u00eb vit. P\u00ebr m\u00eb tep\u00ebr, vler\u00ebsohet se shifra prej 44.6 milion\u00eb eurove \u00ebsht\u00eb vet\u00ebm nj\u00eb e treta e p\u00ebrfitimeve t\u00eb kontrabanduesve e cila mbetet n\u00eb vend, pjes\u00ebn tjet\u00ebr e p\u00ebrfitojn\u00eb kontrabanduesit jasht\u00eb Kosov\u00ebs.\n\nKontrabandimi me migrant\u00eb p\u00ebrb\u00ebn pjes\u00ebn kryesore t\u00eb ekonomis\u00eb s\u00eb zez\u00eb n\u00eb Kosov\u00eb. Madje ky lloj kontrabandimi \u00ebsht\u00eb m\u00eb i madh sesa kontrabandimi me mallra, trafikimi me qenie njer\u00ebzore, korrupsioni dhe drogat. P\u00ebr krahasim, tregtia ilegale me droga kap vler\u00ebn prej 25 milion\u00eb eurosh n\u00eb vit, nj\u00eb r\u00ebnie prej 50% krahasuar me vitin 2014. Vendin e drogave tash e ka z\u00ebn\u00eb kontrabandimi me migrant\u00eb.", "lang": "sq"}