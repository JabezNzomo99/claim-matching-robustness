{"title": "Questo \u00e8 l\u20191.9.9.6.: Salvini e i favolosi anni Novanta", "subtitle": "", "author": "pagellapolitica.it", "date": null, "vclaim_id": "vclaim-id-16203", "url": "https://pagellapolitica.it/dichiarazioni/7522/questo-e-l1996-salvini-e-i-favolosi-anni-novanta", "vclaim": "Ospite di su La7, il leader della Lega Nord Matteo Salvini si \u00e8 espresso contro la politica economica del governo Renzi e ha parlato a lungo della necessit\u00e0 di tornare a una moneta nazionale. A questo proposito, ha citato il 1996 - quando ancora non c\u2019era la moneta unica - come miglior anno di crescita per il nostro paese negli ultimi due decenni. Siamo andati a controllare.\n\n\u00abQuesto \u00e8 l\u20191.9.9.6.\u00bb, cantavano gli Afterhours nel primo brano di uno dei loro album pi\u00f9 famosi (pubblicato per\u00f2 nel 1997): quell\u2019anno i presidenti del Consiglio italiani furono due - Lamberto Dini fino a maggio, poi Romano Prodi - la Germania vinse gli Europei battendo la Repubblica Ceca con il e Ron - fra le polemiche - vinse Sanremo davanti a di Elio e le Storie Tese. Fu anche l\u2019anno recente in cui l\u2019Italia crebbe di pi\u00f9?\n\nPer tener conto anche della dinamica demografica, controlliamo anche come sono andate le cose negli anni 1991-2011 per quanto riguarda la crescita del PIL per abitante, secondo le serie fornite di recente dall\u2019economista Emanuele Felice in appendice alla sua storia economica d\u2019Italia (E. Felice, , Il Mulino, 2015). L\u2019andamento del PIL pro-capite \u00e8 riassunto nel grafico successivo (i dati sono disponibili qui).\n\nAnche in questo caso, il 1996 non \u00e8 un anno che spicca per i risultati raggiunti. Nel 2000 la crescita fu ben del 3,63 per cento, pi\u00f9 del triplo rispetto all\u20191,13 per cento dell\u2019anno citato da Salvini. Tutti gli anni tra il 1997 e il 2001 fecero meglio.\n\nAnche il fatto che il 1996 sia un anno opportuno per dimostrare la tesi difesa da Salvini \u00e8 discutibile. \u00c8 vero che l\u2019euro entr\u00f2 in vigore come moneta ufficiale di 11 paesi il 1\u00b0 gennaio 1999, ma il processo era cominciato molto prima.\n\nNel 1996, tre anni dopo l\u2019entrata in vigore del trattato di Maastricht, si era nel pieno della cosiddetta \u201cseconda fase\u201d o \u201cfase di convergenza\u201d, in cui le politiche economiche degli stati membri dovevano, appunto, convergere verso alcuni obbiettivi di finanza pubblica. Furono questi anche gli anni in cui le banche centrali dovevano diventare indipendenti dai governi (mossa che l\u2019Italia aveva gi\u00e0 intrapreso nel 1981). Proprio qualche giorno prima dell\u2019inizio dell\u2019anno, al Consiglio europeo di Madrid del 15-16 dicembre 1995, si decise - dopo molte discussioni, e dopo aver scartato alternative come \u201cfiorino\u201d e \u201cEcu\u201d - di chiamare \u201ceuro\u201d la nuova moneta comune.\n\nC\u2019\u00e8 un altro motivo per cui la scelta del 1996 come anno emblematico della crescita pre-euro \u00e8 poco felice. L\u2019Italia, da parte sua, proprio all\u2019inizio di quell\u2019anno era data per esclusa dal gruppo di paesi che avrebbero potuto entrare a far parte da subito dell\u2019euro, e ancora alla fine dell\u2019anno qualcuno come il presidente della FIAT Cesare Romiti pensava che fosse opportuno aspettare. I motivi dell\u2019incertezza erano l\u2019inflazione troppo alta (intorno al 4 per cento), il debito pubblico assai elevato, e cos\u00ec via. Ma proprio quell\u2019anno, il governo Prodi fece una manovra finanziaria particolarmente pesante - con anche la famigerata \u201ctassa per l\u2019Europa\u201d, poi parzialmente restituita nel 1999 - e nel novembre 1996 l\u2019Italia rientr\u00f2 nello SME, il sistema monetario europeo, preludio della moneta unica, che regolava i cambi tra le valute.\n\nSalvini ha detto che il 1996 \u00e8 stato l\u2019anno migliore per la crescita economica italiana degli ultimi vent\u2019anni, per dimostrare che senza la moneta unica le cose andavano meglio. Ma la scelta \u00e8 poco felice sia perch\u00e9 le politiche economiche italiane di quell\u2019anno vennero pesantemente influenzate proprio dalla volont\u00e0 di entrare a far parte della moneta unica, sia perch\u00e9, numeri alla mano, la crescita di quell\u2019anno fu lontana dai massimi degli ultimi due decenni. \u201cPinocchio andante\u201d per il leader della Lega Nord.", "lang": "it"}