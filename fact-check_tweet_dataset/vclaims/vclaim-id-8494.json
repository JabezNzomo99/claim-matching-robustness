{"title": "L\u2019eutanasia non \u00e8 legale in \u00abmolti Paesi\u00bb", "subtitle": "", "author": "pagellapolitica.it", "date": null, "vclaim_id": "vclaim-id-8494", "url": "https://pagellapolitica.it/dichiarazioni/7985/leutanasia-non-e-legale-in-molti-paesi", "vclaim": "Secondo Emma Bonino, ex ministro, storico leader radicale e oggi leader di +Europa - formazione politica alleata del Partito Democratico - in molti paesi l\u2019eutanasia \u00e8 legale mentre l\u2019Italia, su questo fronte, sarebbe ancora molto indietro. Ma la situazione oggi in Italia \u00e8 tanto diversa dal resto d\u2019Europa? E cosa si pu\u00f2 e cosa non si pu\u00f2 fare negli altri Paesi nostri vicini?\n\nIl problema principale nel rispondere a queste domande \u00e8 definire esattamente cosa si intenda con il termine \u201ceutanasia\u201d. \u00c8 molto diverso, infatti, sospendere l\u2019alimentazione o l\u2019idratazione a un paziente che ne ha bisogno per vivere, oppure iniettare allo stesso paziente una sostanza letale. E queste due pratiche sono a loro volta un\u2019altra cosa rispetto al fornire a quello stesso paziente le sostanza con cui lui potr\u00e0 suicidarsi senza l\u2019aiuto di un medico.\n\nDallo scorso dicembre, con l\u2019approvazione della legge sul testamento biologico, in Italia \u00e8 possibile decidere in anticipo a quali terapie essere sottoposti nel caso di incapacit\u00e0 nel fornire il consenso. La legge (22 dicembre 2017, n. 219), in questo caso, considera terapie mediche anche l\u2019idratazione e l\u2019alimentazione artificiali (art. 1, c. 5). Francia, Regno Unito e Spagna si trovano tutti in situazioni simili, anche se l\u2019atteggiamento della legge in queste circostanze \u00e8 spesso ambiguo.\n\nNel Regno Unito, ad esempio, tutti i tipi di eutanasia e suicidio assistito sono considerati illegali. Ma la legge lascia un certo spazio di libert\u00e0 ai medici, sostenendo ad esempio che se l\u2019interruzione di trattamenti di sostegno vitale fa parte di una \u201ccura palliativa\u201d, allora la morte del paziente non dovrebbe essere considerata \u201ceutanasia\u201d, e quindi il medico non dovrebbe essere perseguito. La pagina esplicativa sul sito del sistema sanitario nazionale britannico scrive infatti che \u00abinterrompere il trattamento di sostegno vitale perch\u00e9 \u00e8 nel miglior interesse della persona pu\u00f2 essere parte di una buona cura palliativa e non \u00e8 eutanasia.\n\nFinora abbiamo sempre parlato di persone che hanno bisogno di un sostegno vitale per sopravvivere. \u201cEutanasia (passiva)\u201d, in questi casi, significa interrompere il sostentamento e lasciare, per cos\u00ec dire, che la natura faccia il suo corso. Le cose si complicano quando parliamo di persone che magari si trovano nella fase terminale di una malattia, ma che non hanno bisogno di macchinari per sopravvivere. Nel loro caso, l\u2019\u201ceutanasia\u201d significa ricorrere alla somministrazione di sostanze mortali.\n\nIn Italia, come nota Bonino, questa pratica ad esempio \u00e8 vietata, ma non \u00e8 vero che nel resto d\u2019Europa sia cos\u00ec diffusa. Il suicidio assistito \u00e8 consentito, o tollerato, in una manciata di Paesi, mentre l\u2019eutanasia attiva (cio\u00e8 somministrare sostanze per uccidere il paziente) \u00e8 consentita in solo due Paesi in tutto il continente (e in pochi altri in tutto il mondo).\n\nNel primo gruppo c\u2019\u00e8 ad esempio il Regno Unito, dove il suicidio assistito e l\u2019eutanasia, come abbiamo visto, sono vietate, ma le linee guida fornite ai magistrati di Inghilterra e Galles nel 2010 (aggiornate nel 2014) dal consentono molta libert\u00e0 nel decidere se perseguire il medico che termina la vita di un paziente o lo aiuta a farlo se gliene ha fatto richiesta\n\nIn Germania, invece, mentre uccidere qualcuno anche su sua richiesta \u00e8 illegale (sez. 216 del Codice penale), aiutarlo nel suicidio, ad esempio fornendogli le sostanze necessarie, non pu\u00f2 essere sanzionato solo se a farlo sono persone intime o comunque vicine, e comunque se l\u2019assistenza non viene fornita in cambio di denaro. Sul tema \u00e8 stata emanata una nuova legge bipartisan nel 2015 che punisce appunto \u00abassociazioni, organizzazioni e individui che offrono assistenza al suicidio su base commerciale\u00bb.\n\nMa in Europa ci sono solo due paesi dove eutanasia attiva e suicidio assistito sono legali e regolamentati: nei Paesi Bassi (dal 2002) e in Belgio (dallo stesso anno). In quest\u2019ultimo Paese una legge del 2014 ha eliminato le restrizioni d\u2019et\u00e0 per l\u2019eutanasia, naturalmente a determinate condizioni. La Svizzera permette il solo suicidio assistito in base a una legge del 1942.\n\nEmma Bonino dice che l\u2019Italia dovrebbe adeguarsi ai \u00abmolti Paesi\u00bb dove \u00abl\u2019eutanasia \u00e8 legale\u00bb. Ma cos\u00ec dicendo finisce per entrare in un terreno minato di definizioni sulle quali sembra esserci ancora poco accordo. A che cosa si riferisce Bonino quando parla di \u201ceutanasia\u201d? Se intende limitarsi alla sola interruzione di cure, allora \u00e8 vero che questa possibilit\u00e0 \u00e8 prevista da \u201cmolti Paesi\u201d, ma tra questi paesi c\u2019\u00e8 anche l\u2019Italia. Se invece parla di eutanasia attiva e suicidio assistito, la situazione si fa molto pi\u00f9 complicata. A prevederlo in Europa sono pochi stati, e pochi altri lo prevedono nel resto del mondo. A causa di questa confusione, la dichiarazione di Bonino merita un \u201cN\u00ec\u201d.", "lang": "it"}