{"title": "Negli ultimi 8 anni in Italia sono quadruplicati i poveri?", "subtitle": "Per il viceministro allo Sviluppo Economico, Dario Galli, sono passati da 1,5 a 6 milioni dal 2010 al 2017. Abbiamo verificato", "author": "www.agi.it", "date": "2019-03-01T07:30+0100", "vclaim_id": "vclaim-id-20259", "url": "https://www.agi.it/fact-checking/poveri_italia-5073346/news/2019-03-01/", "vclaim": "Il viceministro allo Sviluppo economico Dario Galli (Lega), ospite di \u201cIn viva voce\u201d su Rai Radio 1, ha dichiarato il 27 febbraio (min.41.15) che in Italia \u00abin otto anni si \u00e8 passati da 1,5 a 6 milioni di poveri\u00bb. \u00c8 un\u2019affermazione sbagliata. I poveri sono s\u00ec aumentati, ma non quadruplicati come invece afferma il viceministro. Andiamo a vedere i dati.\n\nNel 2009, come certifica l\u2019Istat, i poveri assoluti - cio\u00e8 gli individui che non riescono ad acquistare i beni e i servizi che, nel contesto italiano, sono ritenuti essenziali per avere uno standard di vita minimamente accettabile (soglia di povert\u00e0 assoluta) \u2013 erano 3,074 milioni. Pi\u00f9 del doppio di quanto sostenuto da Galli.\n\nIl pi\u00f9 recente rapporto sulla povert\u00e0 dell\u2019Istat \u00e8 stato pubblicato a giugno 2018 e contiene i dati relativi al 2017 (otto anni dopo il 2009). Allora i poveri assoluti erano aumentati a 5,058 milioni (l\u20198,4% della popolazione residente), quasi due milioni in pi\u00f9 rispetto al 2009, ma non il doppio e certamente non il quadruplo come sostenuto da Galli.\n\nInsomma, si \u00e8 passati da circa 3 milioni a circa 5 milioni di poveri: un aumento grave e impressionante, ma comunque meno drammatico di quello prospettato dall\u2019esponente leghista (da 1,5 milioni a sei milioni).\n\nNon abbiamo citato i dati della povert\u00e0 relativa, la situazione in cui una famiglia di due componenti non arriva alla soglia di spesa media per persona nel Paese, perch\u00e9 ancora meno vicini a quelli citati da Galli. Gi\u00e0 nel 2009, ad esempio, i poveri relativi erano 7,81 milioni, il quintuplo del milione e mezzo citato dal viceministro, mentre nel 2017 erano aumentati a 9,368 milioni.\n\nNel 2017 la situazione appare radicalmente cambiata. Se per i pi\u00f9 anziani la situazione \u00e8 migliorata, con un\u2019incidenza che \u00e8 scesa di quasi un punto percentuale, al 4,6%, per i pi\u00f9 giovani \u00e8 drammaticamente peggiorata.\n\nL\u2019incidenza della povert\u00e0 nella fascia 18-34 \u00e8 infatti arrivata al 10,4%, pi\u00f9 del doppio rispetto al 2009, e per i minorenni \u00e8 addirittura al 12,1%.\n\nL\u2019affermazione di Dario Galli \u00e8 sbagliata: i poveri, negli ultimi otto anni per cui sono disponibili i dati (2009-2017), sono passati da circa 3 a 5 milioni, non da 1,5 a 6 milioni.", "lang": "it"}