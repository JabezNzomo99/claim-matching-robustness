{"title": "Nie, ten m\u0119\u017cczyzna nie zosta\u0142 odnaleziony w jaskini nied\u017awiedzia", "subtitle": "Nagranie pokazuj\u0105ce rannego cz\u0142owieka, kt\u00f3rego my\u015bliwi mieli znale\u017a\u0107 w Rosji jest nieprawdziwe. Ten cz\u0142owiek cierpi na \u0142uszczyc\u0119, by\u0142 leczony w szpitalu, w Kazachstanie.", "author": "sprawdzam.afp.com", "date": "2019-07-03T22:18:56+02:00", "vclaim_id": "vclaim-id-17431", "url": "https://sprawdzam.afp.com/nie-ten-mezczyzna-nie-zostal-odnaleziony-w-jaskini-niedzwiedzia", "vclaim": "Nie, ten m\u0119\u017cczyzna nie zosta\u0142 odnaleziony w jaskini nied\u017awiedzia\n\nNagranie pokazuj\u0105ce rannego cz\u0142owieka, kt\u00f3rego my\u015bliwi mieli znale\u017a\u0107 w Rosji jest nieprawdziwe. Ten cz\u0142owiek cierpi na \u0142uszczyc\u0119, by\u0142 leczony w szpitalu, w Kazachstanie.\n\nNa kr\u00f3tkim nagraniu wida\u0107 wychudzonego m\u0119\u017cczyzn\u0119. Jest skrajnie odwodniony i brudny. Kto\u015b pyta jak si\u0119 nazywa.\n\n \u2014 Aleksander \u2014 odpowiada.\n\n Kamera naje\u017cd\u017ca na tu\u0142\u00f3w i nogi. Rany ma na ca\u0142ym ciele.\n\nFa\u0142szywe publikacje ukaza\u0142y si\u0119 po angielsku, hiszpa\u0144sku i portugalsku. W Polsce, histori\u0119 opisa\u0142 portal \u201eNaTemat\u201d, \u201eFakt\u201d oraz TVP Info, kt\u00f3re bazuje na artyku\u0142e z brytyjskiego \u201eDaily Maila\u201d.\n\nZ przytoczonych artyku\u0142\u00f3w dowiadujemy si\u0119, \u017ce wychudzonego cz\u0142owieka znale\u017ali my\u015bliwi. Ten mia\u0142 przele\u017ce\u0107 w jaskini nied\u017awiedzia brunatnego miesi\u0105c. \u201eNic nie jad\u0142, pi\u0142 w\u0142asny mocz. Z przetr\u0105conym kr\u0119gos\u0142upem czeka\u0142, a\u017c zwierze zrobi sobie z niego obiad\u201d \u2013 czytamy.\n\nKomentuj\u0105cy, pe\u0142ni empatii, nie kryli zdziwienia. \u201eOgromna wola przetrwania cz\u0142owieka\u201d - pisali. Z kolei inni twierdzili, \u017ce nied\u017awied\u017a go nie zjad\u0142, bo m\u0119\u017ccyzna \u201enie wygl\u0105da\u0142 apetycznie\u201d. Niekt\u00f3rzy s\u0142usznie przeczuwali, \u017ce artyku\u0142 jest fa\u0142szywy.\n\nWed\u0142ug NaTemat, m\u0119\u017cczyzn\u0105 jest Rosjanin. Ale w rzeczywisto\u015bci okaza\u0142 si\u0119 Kazachem. Natomiast Fakt do\u0142\u0105czy\u0142 do artyku\u0142u nagranie, kt\u00f3re obejrza\u0142o tysi\u0105ce internaut\u00f3w.\n\nPrze\u015bledzili\u015bmy artyku\u0142y kt\u00f3re ukaza\u0142y sie na ten temat w rosyjskich mediach. Prorz\u0105dowa EurAsia Daily pod koniec czerwca pisa\u0142a, \u017ce nagranie uzyska\u0142a \u201eod znanego biznesmena z Tuwy\u201d, miasta w po\u0142udniowej Rosji. Dalej pisa\u0142a, \u017ce biznesmen o m\u0119\u017cczy\u017anie dowiedzia\u0142 si\u0119 od przyjaci\u00f3\u0142 my\u015bliwych. Tamci od \u015bwiadk\u00f3w tajemniczego zdarzenia.\n\nPortal pisa\u0142, \u017ce historia wyda\u0142a si\u0119 wiarygodna, gdy\u017c lokalne gazety Tuwy pisa\u0142y o mieszka\u0144cu, kt\u00f3ry niedawno wygra\u0142 walk\u0119 z nied\u017awiedziem. Agencja p\u00f3\u017aniej przyzna\u0142a si\u0119 do b\u0142\u0119du. A dla osoby mog\u0105cej pom\u00f3c w zidentyfikowaniu cz\u0142owieka wyznaczy\u0142a nagrod\u0119.\n\nTuwa to ulubione miejsce wypoczynku prezydenta Rosji Vladimira Putina, kt\u00f3ry lubi tam je\u017adzi\u0107 na polowania i \u0142owienie ryb.\n\nSkontaktowali\u015bmy si\u0119 z agencj\u0105 by dowiedzie\u0107 si\u0119 wi\u0119cej na temat nagrania. Jej redaktor naczelny Viguen Akopian odpisa\u0142 nam w mailu, \u017ce redakcja wszcz\u0119\u0142a dziennikarskie \u015bledztwo w sprawie nagrania, jednak bez skutku.\n\nZ kolei redakcja \u201eThe Siberian Times\u201d za\u0142\u0105czy\u0142a w swoim materiale o\u015bwiadczenie ministerstwa zdrowia. \u201eNie mo\u017cemy potwierdzi\u0107, i\u017c taki przypadek mia\u0142 miejsce w Tuwie. Ani ministerstwo, ani s\u0142u\u017cby ratunkowe, ani \u017cadna inna plac\u00f3wka regionu nie zarejestrowa\u0142a takiego przypadku. Wydarzy\u0142 si\u0119 on prawdopodobnie z dala od Tuwy\u201d - czytamy w o\u015bwiadczeniu. Redakcja dodaje, \u017ce j\u0119zyk kt\u00f3ry s\u0142ycha\u0107 na nagraniu nie nale\u017cy do miejscowego j\u0119zyka tuwi\u0144skiego.\n\nG\u0142os zabra\u0142a r\u00f3wnie\u017c rosyjska agencja Ria Novosti. Przytoczy\u0142a komentarz ministerstwa spraw wewn\u0119trznych, kt\u00f3re o\u015bwiadczy\u0142o \u017ce \u017caden ze szpitali Republiki Tuwy nie mia\u0142 takiego pacjenta.\n\nOkaza\u0142o si\u0119, \u017ce to samo nagranie kr\u0105\u017cy w sieci od 19 czerwca, ale z innym podpisem. Czytamy w nim: \u201e\u017bywy cz\u0142owiek wyci\u0105gni\u0119ty z grobu? Nie dla os\u00f3b wra\u017cliwych\u201d. Nagranie sugeruje, \u017ce cz\u0142owiek by\u0142 pogrzebany \u017cywcem i zosta\u0142 odnaleziony po powodzi na cmentarzu w Soczi. Na innych nagraniach, z kolei, by\u0142a mowa o cmentarzu w Esentuki, uzdrowiskowej miejscowo\u015bci w Kraju Stawropolskim, na przedg\u00f3rzu Kaukazu.\n\nTo samo nagranie pojawi\u0142o si\u0119 te\u017c na Instagramie. Udost\u0119pnili je przedstawiciele stowarzyszenia Zello Poisk, kt\u00f3rzy zajmuj\u0105 si\u0119 poszukiwaniem zaginionych os\u00f3b. Zosta\u0142o ono za\u0142o\u017cone w Aktobe, w p\u00f3\u0142nocno-zachodnim Kazachstanie. Zdj\u0119cie z pro\u015bb\u0105 o pomoc w zidentyfikowaniu m\u0119\u017cczyzny zamie\u015bcili 20 czerwca. Niekt\u00f3rzy u\u017cytkownicy pisali w komentarzach, \u017ce nagranie dostawali na swoje skrzynki mailowe.\n\nPotem administrator Zello Poisk napisa\u0142: \u201epo j\u0119zyku, kt\u00f3ry s\u0142ucha\u0107 w nagraniu mo\u017cna wywnioskowa\u0107, \u017ce wydarzenie mia\u0142o miejsce w Kazachstanie. Sprawdzili\u015bmy szpitale i rozpu\u015bcili\u015bmy wici. Okaza\u0142o si\u0119, \u017ce m\u0119\u017cczyzna przebywa w naszym mie\u015bcie. Obecnie jest w szpitalu na rekonwalescencji\u201d.\n\n27 czerwca rosyjski portal Vesi.ru opublikowa\u0142 wywiad z Rustem Isajewem, dyrektorem szpitala w Aktobe. Ten potwierdzi\u0142, \u017ce cz\u0142owiek z nagrania ma na imi\u0119 Aleksander i jest ich pacjentem. Zdementowa\u0142 te\u017c informacj\u0119, \u017ce m\u0119\u017cczyzna zosta\u0142 zaatakowany przez nied\u017awiedzia w okolicy miasta Tuwa.\n\nKorespendent AFP w A\u0142matach, w rozmowie z Isajewem dowiedzia\u0142 si\u0119, \u017ce cz\u0142owiek od d\u0142u\u017cszego czasu cierpia\u0142 na \u0142uszczyc\u0119. \u2013 Pacjenta przyj\u0119li\u015bmy dwa tygodnie temu. Zosta\u0142 poddany leczeniu. Kiedy jego stan polepszy\u0142 si\u0119, wyszed\u0142 ze szpitala. Jest Kazachem, mieszka\u0144cem Aktobe \u2013 m\u00f3wi\u0142 Isajew.\n\nUjawni\u0142 te\u017c, \u017ce to jeden z chirurg\u00f3w sfilmowa\u0142 chorego swoim smartfonem. Nagranie p\u00f3\u017aniej rozes\u0142a\u0142 znajomym. Szybko rozesz\u0142o si\u0119 dalej po \u015bwiecie, okraszone wyssanymi z palca opowie\u015bciami o pogrzebanym \u017cywcem cz\u0142owieku. \u2013 Sankcje dyscyplinarne wobec chirurga zosta\u0142y ju\u017c wyci\u0105gni\u0119te. Nie zosta\u0142 zwolniony, bo to doskona\u0142y lekarz \u2013 twierdzi\u0142 w wywiadzie Isajew.\n\nWi\u0119cej szczeg\u00f3\u0142\u00f3w lekarz przekaza\u0142 gazecie Daily Mail:\n\n \u201eCz\u0142owiek \u017cy\u0142 w domu w stanie g\u0142\u0119bokiej apatii, nie mia\u0142 ch\u0119ci do \u017cycia. Cierpi ponadto na depresj\u0119\u201d - m\u00f3wi\u0142. \u201eZaniedba\u0142 \u0142uszczyc\u0119 i trafi\u0142 do nas w takim stanie. B\u0119dzie teraz leczony ambulatoryjnie i pozostanie pod opiek\u0105 matki\u201d.\n\nBelgijski portal informacyjny RTL Info kt\u00f3ry opisa\u0142 wydarzenie w obszernym artykule 27 czerwca 2019 r jako jeden z pierwszych zamie\u015bci\u0142 korekt\u0119, 5 lipca, publikuj\u0105c nowy artyku\u0142 z naszym sprostowaniem. W Polsce po naszym artykule, do b\u0142\u0119dnej informacji przyzna\u0142 si\u0119 Fakt24 i zamie\u015bci\u0142 nowy materia\u0142.", "lang": "pl"}