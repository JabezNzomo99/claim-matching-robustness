{"title": "Con elezioni \"superanticipate\", riusciranno a presentarsi meno partiti?", "subtitle": "Emma Bonino ha espresso al Quirinale \"viva preoccupazione sulla procedura democratica\"", "author": "www.agi.it", "date": "2018-05-10T07:12+0200", "vclaim_id": "vclaim-id-6949", "url": "https://www.agi.it/fact-checking/bonino_partiti_elezioni_anticipate-3876484/news/2018-05-10/", "vclaim": "Al termine dell\u2019ultimo giro di consultazioni al Quirinale, il 7 maggio, la leader di +Europa Emma Bonino \u2013 accompagnata dal segretario dei Partito socialista italiano Riccardo Nencini \u2013 ha dichiarato: \u201cAbbiamo espresso la pi\u00f9 viva preoccupazione sulla procedura democratica, o antidemocratica, che si manifesterebbe con elezioni superanticipate. Non vi sfuggir\u00e0 che, nella complessit\u00e0 della legge Rosatellum e quant\u2019altro, nell\u2019eventualit\u00e0 di elezioni anticipate a luglio o ottobre, \u00e8 chiaro che potranno presentarsi alle elezioni solo il Pd i 5 stelle e il centrodestra, gli altri saranno esclusi proprio per le procedure previste dalla legge in corso: firme, procedure, tempi\u201d.\n\nAlla vigilia delle scorse elezioni era nata una polemica tra +Europa e il governo, in particolare con i rappresentanti del Pd, proprio sui requisiti che la legge elettorale in vigore \u2013 il Rosatellum \u2013 e l\u2019interpretazione delle norme data dal Viminale imponevano per la raccolta firme.\n\nLa presentazione delle liste va fatta per ciascun collegio. Dunque, dato che l\u2019Italia \u00e8 divisa dal Rosatellum (v. Allegati) in 63 collegi plurinominali alla Camera e 34 al Senato, si tratta di circa 100 mila firme (94.500) per Montecitorio e 51 mila per Palazzo Madama. Un numero molto elevato.\n\nLa questione fu risolta solo grazie all\u2019intervento \u201csalvifico\u201d di Bruno Tabacci, che port\u00f2 il suo partito, Centro Democratico, all\u2019interno di +Europa (un\u2019associazione di tre partiti, Forza Europa, Radicali Italiani e appunto CD di Tabacci) e in questo modo \u201cprest\u00f2\u201d l\u2019esenzione dall\u2019onere di raccogliere tutte le firme necessarie in pochi giorni di cui \u2013 come vedremo pi\u00f9 avanti - godeva la sua formazione.\n\nAnche il numero di firme sarebbe un problema. La riduzione a un quarto del numero di firme necessarie era prevista dal Rosatellum solo per \u201cle prime elezioni successive alla data di entrata in vigore della presente legge\u201d, e non ci sarebbe pi\u00f9 nel caso si tornasse a votare a normativa invariata nei prossimi mesi. Dunque +Europa, e altri partiti nelle medesime condizioni, sarebbero costretti a raccogliere, come minimo, circa 75 mila firme (circa 50 mila per la Camera e 25 mila per il Senato).\n\nPerch\u00e9 M5S, Pd e Centrodestra non hanno problemi\n\nDunque il M5S, il Pd, Forza Italia, Lega e Fratelli d\u2019Italia \u2013 gli unici che hanno costituito dei gruppi parlamentari sia alla Camera sia al Senato in questa legislatura appena iniziata - non dovranno presentare le firme. Le dovr\u00e0 invece presentare LeU, che ha un gruppo parlamentare solo a Montecitorio.\n\nAnche se non \u00e8 vero, in astratto, che alle prossime elezioni possano candidarsi in autonomia solo M5S, Pd e i tre partiti del centrodestra, lo \u00e8 molto probabilmente nei fatti.\n\nLe norme che disciplinano tempi e modi della raccolta firma impongono infatti alle formazioni che non abbiano un gruppo parlamentare in entrambe le camere nella legislatura in corso di raccogliere un numero molto elevato di firme (quasi 50 mila nel caso, di cui si discute, di elezioni anticipate) in un lasso di tempo molto ristretto: in caso di corsa solitaria un mese scarso se si voter\u00e0 a fine luglio e circa tre mesi se si voter\u00e0 a ottobre, in caso di coalizione meno di dieci giorni.\n\n\u00c8 possibile che ci siano modi di far candidare comunque rappresentanti di formazioni minori come i Radicali, ad esempio inserendoli all\u2019interno delle liste di altri, ma di certo la presentazione di liste autonome sar\u00e0 quasi impossibile, se la legge elettorale rester\u00e0 quella di oggi.", "lang": "it"}