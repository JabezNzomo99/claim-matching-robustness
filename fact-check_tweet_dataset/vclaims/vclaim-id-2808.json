{"title": "Quanto guadagna effettivamente un magazziniere di Amazon?", "subtitle": "Dopo lo sciopero allo stabilimento di Piacenza nel giorno del Black Friday\u00a0tra aziende e sindacati \u00e8 nata una querelle sul valore dello stipendio. Il nostro fact checking", "author": "www.agi.it", "date": null, "vclaim_id": "vclaim-id-2808", "url": "https://www.agi.it/fact-checking/amazon_black_friday_sciopero_stipendio_fact_checking-3159937/news/2017-11-25/", "vclaim": "Il 24 novembre \u00e8 stato indetto da alcune sigle sindacali uno sciopero dei lavoratori del centro di distribuzione di Amazon a Castel San Giovanni, in provincia di Piacenza. L\u2019azienda, in risposta ai sindacati che nel loro comunicato chiedevano un \u201cincremento retributivo oltre i minimi del Ccnl\u201d (il contratto collettivo nazionale di lavoro, ndr), in una nota ha dichiarato che \u201ci salari dei dipendenti di Amazon sono i pi\u00f9 alti del settore della logistica\u201d.\n\nCome \u00e8 possibile che i salari siano \u201ci pi\u00f9 alti del settore della logistica\u201d dal momento che i sindacati parlano di \u201cminimi del Ccnl\u201d? Lo scontro, a livello mediatico, si basa su un equivoco: molti organi di informazione hanno riportato che il contratto che Amazon fa siglare ai propri dipendenti sia quello della logistica (Ccnl logistica, trasporto merci e spedizione), ma non \u00e8 cos\u00ec.\n\nSia i sindacati coinvolti - abbiamo sentito, per questo articolo, rappresentanti sia di Fisascat (Cisl) che di Filcams (Cgil) - sia l\u2019azienda ci hanno confermato che i dipendenti a tempo indeterminato di Amazon abbiano il cosiddetto contratto del commercio, ossia il \u201cCcnl terziario, distribuzione e servizi\u201d.\n\nAmazon potrebbe far siglare ai propri dipendenti il contratto della logistica ma, come ci ha riferito l\u2019ufficio relazioni esterne dell\u2019azienda, ha sempre applicato il contratto del commercio sin da quando \u00e8 in Italia nel 2011.\n\nEcco perch\u00e9 hanno ragione sia il sindacato sia Amazon: \u00e8 vero che i dipendenti Amazon guadagnano il minimo tabellare, come dicono i sindacati. Ma \u00e8 anche vero, come sostiene l\u2019azienda, che avendo una tipologia di contratto diversa di fatto abbiano uno stipendio pi\u00f9 elevato rispetto ai dipendenti di altre societ\u00e0 del settore logistica.\n\nPer dare un\u2019idea di cosa si parli, ecco un po\u2019 di numeri. Amazon ci ha riferito di avere circa 1.600 dipendenti assunti a tempo indeterminato nel centro di distribuzione nei pressi di Piacenza. A questi nei periodi di maggiore flusso lavorativo, da fine settembre a Natale, si aggiungono fino ad altri 2.000 lavoratori con contratto di somministrazione (ma, ci ha specificato l\u2019azienda, non facenti parti di cooperative). Nel complesso l\u2019et\u00e0 media dei lavoratori di Amazon (inclusi quelli con contratto di somministrazione) \u00e8 di 33 anni, con circa il 36% di donne e circa il 40% di stranieri.\n\nNon abbiamo visionato il contratto sottoposto ai dipendenti a tempo indeterminato, ma Amazon ci ha riferito che un lavoratore all\u2019inizio della carriera \u00e8 inquadrato come un quinto livello, che in termini retributivi corrisponde a 1.489,33 euro lordi al mese. Esistono inoltre altri due livelli di grado inferiore con una paga pi\u00f9 bassa. Il contratto della logistica prevede effettivamente, a parit\u00e0 di livello, retribuzioni leggermente inferiori (1460,06 euro lordi/mese, a pari livello).\n\nQuello dello stipendio non sembra in ogni caso essere il tema pi\u00f9 rilevante della vertenza sindacale, dal momento che gli stessi rappresentati degli organi sindacali ci hanno confermato che \u201cnon \u00e8 certo quello il problema, ma che un lavoratore possa lavorare in Amazon per 40 anni\u201d.\n\nIl riferimento \u00e8 alle modalit\u00e0 di lavoro, che i sindacati ritengono particolarmente impegnative e stressanti e che hanno causato altri scioperi anche negli stabilimenti di Amazon in Germania proprio in occasione del Black Friday. Un articolo del New York Times del 2015 aveva attaccato molto duramente l\u2019azienda proprio su questi temi, che aveva per\u00f2 risposto contestando l\u2019articolo come di parte.\n\nAltro tema di contrasto \u00e8 stato quello dei benefit. L\u2019azienda ci ha detto che il suo \u201ccontratto \u00e8 migliorativo rispetto a quelli normalmente applicati nel settore logistica\u201d e garantisce numerosi benefit: \u201cgli sconti per gli acquisti su Amazon.it, l\u2019assicurazione sanitaria privata, i buoni pasto e le navette gratuite per il trasporto dei dipendenti\u201d. Alcuni, come gli sconti per acquisti interni all\u2019azienda, i buoni pasto o il trasporto dei dipendenti, sono vantaggi che numerosi datori di lavoro applicano ai contratti dei propri lavoratori.\n\nL\u2019assicurazione privata, invece, secondo i sindacati \u00e8 prevista dal contratto nazionale di lavoro del commercio. \u00c8 effettivamente cos\u00ec, ma Amazon ci ha detto che i loro contratti prevedono due assicurazioni sanitarie: oltre a quella da contratto, i dipendenti a tempo indeterminato possono usufruire di una seconda assicurazione sanitaria privata.\n\nL\u2019azienda ci ha spiegato inoltre che assicura 30 minuti di pausa retribuiti, con un orario di lavoro effettivo di 7 ore e mezza a turno (che sarebbe di 8 ore).\n\nAltro punto sul quale fanno leva i sindacati \u00e8 il tasso di infortuni sul lavoro, che sarebbe particolarmente elevato. Abbiamo chiesto all\u2019ufficio relazioni esterne di Amazon i relativi dati e ci \u00e8 stato detto che il \u201ctasso di infortuni \u00e8 inferiore del 32% rispetto alla media nazionale del settore trasporti e magazzini\u201d, in riferimento ai dati raccolti dall\u2019Inail sul numero degli infortuni in rapporto alle ore lavorate. Non abbiamo per\u00f2 ancora ricevuto i numeri assoluti.\n\nEsistono in Amazon due pratiche piuttosto insolite per il mercato del lavoro italiano e che sono legate alla matrice americana dell\u2019azienda: The Offer e Career Choice. Secondo i sindacati proprio queste due pratiche dimostrerebbero lo scarso interesse di Amazon a mantenere a lungo in azienda i propri dipendenti. Ecco di cosa si tratta.\n\nThe Offer \u00e8 un\u2019offerta che Amazon fa ai propri dipendenti che abbiano un\u2019anzianit\u00e0 contrattuale compresa tra i due e i cinque anni: a gennaio, viene data una finestra di tempo a ognuno di questi lavoratori per scegliere di rescindere il contratto e - qualora il lavoratore accetti - riceve un bonus di uscita proporzionale al numero di anni lavorati in azienda.\n\nSecondo i sindacati, questa sarebbe appunto la dimostrazione dello scarso attaccamento dell\u2019azienda al proprio personale. Amazon ci ha risposto, sul punto, che la mentalit\u00e0 del fondatore Bezos \u00e8 di volere solo dipendenti convinti di restare in azienda.\n\nAnche in questo caso, si tratterebbe di una precisa volont\u00e0 di Bezos, che, ci \u00e8 stato detto da Amazon, vorrebbe incentivare i propri dipendenti a fare ci\u00f2 che pi\u00f9 piace loro, anche con il rischio di perderne alcuni. La pratica sarebbe motivata da un dettaglio biografico del fondatore, e cio\u00e8 il fatto che lui stesso, quando lavorava in finanza, non era soddisfatto del proprio lavoro.\n\n\u00c8 vero quanto ha detto Amazon, cio\u00e8 che la retribuzione del contratto di lavoro dei propri dipendenti a tempo indeterminato sia superiore alla media del settore logistica. Il motivo \u00e8 legato al fatto che il tipo di contratto non sia quello della logistica ma del commercio, che di per s\u00e9 prevede cifre pi\u00f9 alte, anche se di poco. Per lo stesso motivo ha ragione anche il sindacato a dire che gli stipendi dei dipendenti Amazon sono ai minimi previsti dal contratto nazionale.", "lang": "it"}