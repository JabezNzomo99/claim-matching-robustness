{"title": "Come leggere i numeri sui morti per l\u2019influenza, senza sbagliare", "subtitle": "", "author": "pagellapolitica.it", "date": null, "vclaim_id": "vclaim-id-32384", "url": "https://pagellapolitica.it/dichiarazioni/8535/come-leggere-i-numeri-sui-morti-per-linfluenza-senza-sbagliare", "vclaim": "Come spiega Epicentro nella sezione dedicata alla \u201cMortalit\u00e0\u201d del suo rapporto online sulla sorveglianza integrata dell\u2019influenza, i numeri citati da Dell\u2019Orco provengono dal Sistema di sorveglianza mortalit\u00e0 giornaliera (Sismg) e fanno riferimento alla mortalit\u00e0 totale, e non solo quella legata all\u2019influenza, in un campione ristretto di citt\u00e0 e di popolazione.\n\nIn sostanza, i dati citati da Dell\u2019Orco, relativi alla sesta settimana del 2020, non dicono n\u00e9 che ci sono stati in media 217 morti al giorno a causa dell\u2019influenza stagionale n\u00e9 ogni sette giorni. Il numero \u00ab217\u00bb fa riferimento alla media dei morti giornalieri nella popolazione residente over-65 \u2013 per qualsiasi causa, influenza o no \u2013 nelle 19 citt\u00e0 campione del Sismg. Questo numero \u00e8 paragonato con la media giornaliera dei morti degli anni precedenti, il \u201cvalore atteso\u201d, per scoprire se l\u2019influenza stagionale stia causando un eccesso di mortalit\u00e0 oppure no.\n\n\u00abIl sistema di sorveglianza prende in considerazione il numero di decessi per tutte le cause perch\u00e9 i dati dei decessi per influenza non sono disponibili in tempo reale\u00bb, chiarisce l'Iss. \u00abInfatti l\u2019Istat ogni anno codifica tutti i certificati di morte, compresa l\u2019influenza, e ne attribuisce la causa principale, un processo che richiede per rendere disponibili i dati di mortalit\u00e0 per specifica causa mediamente un periodo di due anni\u00bb.\n\nCome abbiamo spiegato in una nostra recente analisi, secondo le stime del Ministero della Salute e dell\u2019Istituto superiore della sanit\u00e0, in Italia ogni anno circa il 9 cento della popolazione \u00e8 colpito da sindromi simil-influenzali, con un numero di morti che oscilla tra i 300 e i 400 decessi diretti dovuti all\u2019influenza, e tra i 4 mila e i 10 mila decessi tra chi sviluppa complicanze gravi a causa dei virus influenzali.\n\nIn un post su Facebook \u2013 poi rimosso \u2013 Michele Dell\u2019Orco ha scritto che secondo i dati dell\u2019Istituto superiore di sanit\u00e0, \u00abla scorsa settimana in Italia i morti per una normale influenza sono stati 217\u00bb. L\u2019ex sottosegretario ha anche pubblicato uno screenshot del sito dell\u2019Iss in cui si parla di \u00abuna media giornaliera di 217 decessi\u00bb.", "lang": "it"}