{"title": "Jaki procent terytorium Polski stanowi\u0105 lasy?", "subtitle": "Jaki procent terytorium Polski stanowi\u0105 lasy? Odpowied\u017a znajdziecie w naszej analizie wypowiedzi ministra \u015brodowiska Micha\u0142a Wosia.", "author": "demagog.org.pl", "date": null, "vclaim_id": "vclaim-id-47842", "url": "https://demagog.org.pl/wypowiedzi/jaki-procent-terytorium-polski-stanowia-lasy/", "vclaim": "Informacje o powierzchni las\u00f3w w Polsce podaje m.in. G\u0142\u00f3wny Urz\u0105d Statystyczny. Najnowszy Rocznik Statystyczny Le\u015bnictwa 2019 prezentuje dane z 2018 roku. Obecnie powierzchnia las\u00f3w w Polsce og\u00f3\u0142em wynosi 9255 tys. ha, w tym 7467 tys. ha ma charakter publiczny (nie s\u0105 w\u0142asno\u015bci\u0105 prywatn\u0105). Natomiast lesisto\u015b\u0107 kszta\u0142tuje si\u0119 na poziomie 29,6 procenta (s. 36). Poniewa\u017c podane przez Micha\u0142a Wosia dane mieszcz\u0105 si\u0119 w granicy b\u0142\u0119du, wypowied\u017a uznajemy za prawdziw\u0105.\n\nLesisto\u015b\u0107 jest definiowana przez GUS jako stosunek procentowy powierzchni las\u00f3w do og\u00f3lnej powierzchni geodezyjnej kraju (s. 34). Oznacza to, \u017ce 29,6 procenta ca\u0142ego terytorium Polski pokrywaj\u0105 lasy. Ca\u0142kowita powierzchnia las\u00f3w w Polsce wynosi 9,3 mln ha. Powierzchnia las\u00f3w publicznych, kt\u00f3rych w\u0142a\u015bcicielem jest Skarb Pa\u0144stwa, to 7,5 mln ha (z czego w zarz\u0105dzie Las\u00f3w Pa\u0144stwowych jest 7,1 mln ha, parki narodowe to 0,2 mln ha, a 0,03 mln ha znajduje si\u0119 w Zasobie W\u0142asno\u015bci Rolnej Skarbu Pa\u0144stwa). Mo\u017cna uzna\u0107, \u017ce wypowiedziane przez ministra Wosia s\u0142owa \u201ezdecydowana z tych 9 ha, 7,5 to s\u0105 lasy pa\u0144stwowe\u201d odnosz\u0105 si\u0119 do tych danych.\n\nWarto doda\u0107, \u017ce Bank Danych o Lasach, w oparciu o dane GUS, corocznie publikuje raporty o stanie las\u00f3w w Polsce. W najnowszym raporcie nt. 2018 roku powt\u00f3rzona jest informacja o lesisto\u015bci na poziomie 29,6 procenta (s. 7). Warto zaznaczy\u0107, \u017ce wed\u0142ug standard\u00f3w mi\u0119dzynarodowych (w odniesieniu do powierzchni l\u0105dowej bez w\u00f3d \u015br\u00f3dl\u0105dowych) lesisto\u015b\u0107 w Polsce wynosi 30,9 procenta (s. 9). Ponadto lasy publiczne stanowi\u0105 80,7 procenta wszystkich las\u00f3w w Polsce.", "lang": "pl"}