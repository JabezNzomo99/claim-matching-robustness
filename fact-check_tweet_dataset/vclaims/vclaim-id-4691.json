{"title": "Italia, potenza industriale?", "subtitle": "", "author": "pagellapolitica.it", "date": null, "vclaim_id": "vclaim-id-4691", "url": "https://pagellapolitica.it/dichiarazioni/5545/italia-potenza-industriale", "vclaim": "Gi\u00e0 negli scorsi anni, politici come Mario Monti e Giorgia Meloni citavano con orgoglio questo dato - che fa riferimento, in particolare, all'industria manifatturiera (volume fisico della produzione industriale in senso stretto: escluso il settore delle costruzioni, ma incluso il settore estrattivo). Nel 2011 e nel 2012, l'Italia si collocava al secondo posto in Europa, dopo la Germania, con 3,3% e 3,1% rispettivamente della produzione mondiale. Vediamo se \u00e8 cambiato qualcosa.\n\nIl primo dato interessante \u00e8 che l'industria manifatturiera in Italia si sta restringendo, come sottolineato dal rapporto di Confindustria del giugno 2014. Se guardiamo ai dati del periodo 2007-2013 sui primi 10 Paesi, notiamo che l'Italia \u00e8 quello con la contrazione maggiore (-5%). Secondo Confindustria, tra le cause ci sarebbero il calo della domanda interna, l\u2019asfissia nel credito, l\u2019aumento del costo del lavoro slegato dalla produttivit\u00e0 e la bassa redditivit\u00e0.", "lang": "it"}