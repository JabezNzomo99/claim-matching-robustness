{"title": "Quanto diamo e quanto riceviamo dalla UE", "subtitle": "", "author": "pagellapolitica.it", "date": null, "vclaim_id": "vclaim-id-3682", "url": "https://pagellapolitica.it/dichiarazioni/8025/quanto-diamo-e-quanto-riceviamo-dalla-ue", "vclaim": "\u201cTra quello che [l\u2019Italia] d\u00e0 e quello che riceve da Bruxelles, noi abbiamo un meno sei miliardi all\u2019anno\u201d (min. -52.30)\n\nNel corso di un incontro con la stampa estera a Roma, lo scorso 14 marzo, Matteo Salvini ha citato il contributo dell\u2019Italia al bilancio dell\u2019Unione Europea, e ha stimato il saldo in negativo per sei miliardi di euro. Vediamo se i conti tornano.\n\nGli ultimi dati disponibili sul portale della Commissione europea, a proposito del bilancio comunitario, fanno riferimento al 2016. Quell\u2019anno, l\u2019Italia ha corrisposto all\u2019UE poco meno di quattordici miliardi di euro (per la precisione 13,939 miliardi). La cifra \u00e8 in calo piuttosto netto - di 752 milioni di euro - rispetto al 2015, quando i miliardi versati all\u2019UE erano stati 14,691.\n\nSe guardiamo invece a quanti soldi l\u2019Unione Europea versa nelle casse italiane, nelle stesse tabelle si trova che nel 2016 sono stati erogati 11,592 mld di euro a favore del nostro Paese. Un calo di 746 milioni rispetto al 2015, quando i miliardi erano stati 12,338. Anche in questo caso, nel 2013 si registra il picco dei trasferimenti pi\u00f9 elevati, questa volta ricevuti dall\u2019Italia: 12,554 miliardi di euro.\n\nCome avevamo gi\u00e0 verificato, il saldo \u00e8 andato diminuendo progressivamente negli ultimi anni. Siamo infatti passati dai 4,75 miliardi di differenza del 2011 agli 1,9 miliardi del 2015, risalendo leggermente nel 2016 a 2,33 miliardi. Cifre che si vanno insomma allontanando dai 6 miliardi citati da Salvini.\n\nCon quasi 14 miliardi di euro nel 2016, l'Italia \u00e8 il terzo Paese contributore al bilancio Ue, dietro a Francia (19,476 mld \u20ac) e Germania (23,273 mld \u20ac), e davanti al Regno Unito (12,759 mld \u20ac).\n\nNei sette anni tra il 2010 e il 2016, continua la relazione della Corte dei Conti, l\u2019Italia ha sempre versato nel bilancio dell\u2019Ue pi\u00f9 di quanto non abbia ricevuto, con un saldo negativo medio di 5,3 miliardi l\u2019anno (p. 31). Siamo in effetti vicini ai sei miliardi citati da Salvini.\n\nSalvini ha parlato di un saldo negativo di sei miliardi tra quanto versato e ricevuto dal nostro Paese nei confronti dell\u2019Unione Europea. Secondo i dati della Commissione europea si tratta di un\u2019affermazione abbastanza imprecisa, mentre secondo quelli della Corte dei Conti \u2013 che usa una diversa metodologia \u2013 l\u2019imprecisione \u00e8 solo lieve: la media degli ultimi sette anni \u00e8 di 5,3 miliardi l\u2019anno. Nel complesso, dunque, per Salvini un \u201cC\u2019eri quasi\u201d.\n\n\u00abTra quello che l\u2019Italia d\u00e0 e quello che riceve da Bruxelles, noi abbiamo un meno sei miliardi all\u2019anno\u00bb", "lang": "it"}