{"title": "C\u2019\u00e8 stato un aumento di duecentomila famiglie povere al Sud in due anni?", "subtitle": "", "author": "pagellapolitica.it", "date": null, "vclaim_id": "vclaim-id-19731", "url": "https://pagellapolitica.it/dichiarazioni/8081/ce-stato-un-aumento-di-duecentomila-famiglie-povere-al-sud-in-due-anni", "vclaim": "Barbara Lezzi, deputata del Movimento 5 Stelle e ministro senza portafoglio per il Sud, ha partecipato alla presentazione del sull\u2019economia e la societ\u00e0 del Mezzogiorno*.\n\nDopo l\u2019evento, il ministro ha scritto su Facebook che, nel 2018, le famiglie del Mezzogiorno che si trovano in una condizione di povert\u00e0 assoluta sono 845 mila, mentre nel 2016 erano 600 mila.\n\nLa dichiarazione \u00e8 accompagnata da un video che ripropone l\u2019intervento del ministro durante la presentazione del rapporto: nella quale, per\u00f2, l\u2019esponente del Movimento 5 Stelle aveva citato numeri leggermente differenti. Il ministro aveva detto infatti che (min. 5:02): \u00able famiglie povere da 700 mila sono passate a oltre 800 mila\u00bb, senza specificare il periodo di riferimento.\n\nL\u2019Associazione per lo Sviluppo dell\u2019industria del Mezzogiorno (Svimez), \u00e8 un ente privato senza scopo di lucro che si occupa di monitorare le condizioni economiche dei territori del Mezzogiorno e di promuoverne lo sviluppo industriale. Il loro rapporto annuale \u00e8 un\u2019ottima fotografia della situazione sociale ed economica di quella parte del Paese.\n\nNelle anticipazioni sono riportati alcuni dati relativi alle famiglie che si trovano in una condizione di povert\u00e0 assoluta, argomento ripreso dalla dichiarazione dell\u2019esponente del Movimento 5 Stelle. Si parla di povert\u00e0 assoluta quando una famiglia non raggiunge mensilmente un reddito sufficiente per potersi permettere beni e servizi necessari (casa, cibo, riscaldamento, luce, elettrodomestici indispensabili e cos\u00ec via).\n\nIl rapporto Svimez si basa sulla rielaborazione di dati Istat. Abbiamo verificato quali sono i numeri ufficiali condivisi dall'Istituto Nazionale di Statistica, che confermano: 699.000 famiglie povere nel Mezzogiorno per il 2016 e 845.000 per il 2017.\n\nLa diffusione della condizione di povert\u00e0 assoluta tra le famiglie del Mezzogiorno delina uno scenario preoccupante. Tra il 2016 e il 2017 il numero delle famiglie toccate dal fenomeno ha visto una crescita del 21% e l\u2019incidenza sul numero totale delle famiglie dell'area ha raggiunto il 10.3%.\n\nI dati Istat lo confermano: nel 2017 il 7,2% del totale delle famiglie che risiedono nel Mezzogiorno si sono trovate in una condizione di povert\u00e0 assoluta, pur avendo un occupato all'interno del loro nucleo. Nel resto del Paese sono stati registrati valori pi\u00f9 bassi: sul totale delle famiglie che risiedono al Nord \u00e8 stata registrata la medesima condizione per il 5,8% e, per il Centro, le famiglie coinvolte corrispondono al 5,1% del totale.\n\nBarbara Lezzi, ministro per il Sud, ha dichiarato tramite la sua pagina Facebook che nel 2018 sono 845 mila le famiglie del Mezzogiorno che si trovano in una situazione di povert\u00e0 assoluta, rispetto alle 600 mila unit\u00e0 del 2016 (nel suo intervento ha citato cifre leggermente differenti). Per quanto riguarda la condizione di povert\u00e0 assoluta relativa al 2016, la citazione del dato \u00e8 imprecisa: la dichiarazione scritta parla di 600 mila famiglie, mentre si tratta di 700 mila. La cifra di 845 mila \u00e8 corretta, in riferimento per\u00f2 al 2017 e non al 2018, sul quale, essendo ancora in corso, non ci sono ancora dati disponibili.", "lang": "it"}