{"title": "Il crollo degli ascolti del programmi Rai alla fine c'\u00e8 stato o no?", "subtitle": "La presidente Monica Maggioni in commissione di Vigilanza ha smentito la gravi difficolt\u00e0 di audience dei canali pubblici. Abbiamo fatto una verifica", "author": "www.agi.it", "date": null, "vclaim_id": "vclaim-id-10131", "url": "https://www.agi.it/fact-checking/rai_programmi_ascolti_auditel_crollo_maggioni-2420760/news/2017-11-08/", "vclaim": "La presidente della Rai, Monica Maggioni, \u00e8 stata ascoltata dalla commissione parlamentare di vigilanza dei servizi radiotelevisivi lo scorso 18 ottobre e, tra le altre cose, ha dichiarato: \u201cLeggo sui giornali di crolli epocali e di una situazione devastante, ma francamente mi sa che stiamo raccontando due cose che non sono identiche [\u2026]. Non siamo in presenza del crollo della Rai [\u2026]. La Rai, in generale, sulle 24 ore sta realizzando mediamente il 35,2 per cento. Guadagna, rispetto allo scorso anno, lo 0,4% in pi\u00f9, mentre Mediaset \u00e8 al 32,5% e perde lo 0,8%. La distanza tra i due gruppi si allarga, ed \u00e8 di oltre 4 punti\u201d.\n\nLa presidente Rai cita vari giornali, che avrebbero parlato di \u201ccrolli epocali\u201d per l\u2019azienda di Viale Mazzini. Testate che, con diverse sfumature, hanno parlato di flop per la Rai e in particolare per il programma di Fabio Fazio, \u201cChe tempo che fa\u201d.\n\nAbbiamo contattato la Rai per avere chiarimenti su quelli citati dalla presidente Maggioni. Ci \u00e8 stata inviata un\u2019elaborazione (svolta dal software Arianna AGB di Nielsen su dati Auditel) che mette a confronto le performance Rai e Mediaset del periodo 11 settembre 2016 - 16 ottobre 2016 con quelle del periodo 10 settembre 2017 - 15 ottobre 2017.\n\nNon \u00e8 per\u00f2 vero che la distanza tra i due gruppi televisivi sia \u201cdi oltre 4 punti\u201d. Tra il 35,17% della Rai e il 32,52% di Mediaset, la distanza \u00e8 di 2,65 punti.\n\nSi tratta, secondo quanto ci riferiscono dalla Rai, di un errore di lettura della presidente, che ha omesso di specificare che i 4 punti non sono riferiti ai dati sulle 24 ore, ma a una fascia pi\u00f9 specifica: lo share nel prime time nello stesso periodo. Qui la Rai segna un dato del 36,9% e Mediaset del 32,6%, con una distanza appunto superiore ai 4 punti percentuali (4,3).\n\nPer il 2017, sono pubblici i dati Auditel fino a luglio incluso. La distanza tra Rai e Mediaset, sempre sulle 24 ore, ha oscillato tra i 4,3 e i 7,5 punti circa, a seconda del mese.\n\nPi\u00f9 nel dettaglio: a gennaio infatti la Rai aveva un vantaggio di 6,82 punti di share, a febbraio 7,53 (\u00e8 il mese di Sanremo), a marzo 4,28, ad aprile e maggio 4,55, a giugno 5,79 e a luglio 5,70.\n\nLo scarto di 2,65 punti a settembre-ottobre, citato dalla presidente Maggioni, \u00e8 insomma sotto la media dell\u2019anno. Ma nel 2016 Mediaset era ancora pi\u00f9 \u201cvicina\u201d: lo scarto era ancora inferiore, 1,47 punti.\n\n\u00c8 vero che nel corso del 2017, almeno fino a luglio incluso, la forbice tra l\u2019azienda pubblica e Mediaset sia stata maggiore di quella nel periodo preso in considerazione dalla Maggioni. Ma \u00e8 anche vero che nello stesso periodo del 2016 la forchetta era ancor pi\u00f9 ristretta, dunque il dato 2017 rappresenta un miglioramento.", "lang": "it"}