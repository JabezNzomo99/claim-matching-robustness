{"title": "La Lega ha davvero disertato i negoziati per riformare il Regolamento di Dublino?", "subtitle": "", "author": "pagellapolitica.it", "date": null, "vclaim_id": "vclaim-id-52123", "url": "https://pagellapolitica.it/dichiarazioni/8104/la-lega-ha-davvero-disertato-i-negoziati-per-riformare-il-regolamento-di-dublino", "vclaim": "\u00abI leghisti non riescono proprio a rispondere a una semplice domanda, che faccio da mesi: perch\u00e9, se vi interessate tanto di immigrazione, avete disertato 22 riunioni in due anni di negoziato sulla riforma del Regolamento di Dublino, fondamentale per l\u2019Italia?\u00bb.\n\nIl 6 settembre 2018, l\u2019europarlamentare Elly Schlein, ospite del programma Agor\u00e0 Estate su Rai 3, ha criticato la Lega, accusandola di \u00abaver disertato 22 riunioni in due anni di negoziato sulla riforma del Regolamento di Dublino\u00bb, nonostante il tema dell\u2019immigrazione sia fondamentale per l\u2019Italia e da anni al centro del programma del partito di Matteo Salvini.\n\nGi\u00e0 il 13 giugno scorso, l\u2019europarlamentare di Possibile \u2013 che fa parte del gruppo S&D, ossia l\u2019Alleanza Progressista dei Socialisti e dei Democratici \u2013 aveva espresso la stessa critica in un intervento al Parlamento europeo, in merito alla questione della nave \u201cAquarius\u201d. Il discorso aveva attirato l\u2019attenzione della stampa italiana: in due interviste \u2013 su e \u2013 Schlein aveva descritto come \u00abparadossale\u00bb e \u00abinspiegabile\u00bb la decisione della Lega di non partecipare ai negoziati per modificare il testo che regola l\u2019accoglienza dei migranti in Europa, tanto criticato dallo stesso partito di Matteo Salvini.\n\n\u00c8 a causa del Regolamento di Dublino, per esempio, se un migrante \u00e8 costretto \u2013 salvo alcune eccezioni, su cui torneremo tra poco \u2013 a chiedere asilo nel primo Paese d\u2019arrivo. Attualmente, il processo di riforma \u2013 che ha cercato di introdurre un meccanismo di ricollocamento obbligatorio permanente \u2013 \u00e8 bloccato. A fine giugno, il Consiglio europeo ha avanzato alcune proposte in tema di immigrazione, che per\u00f2 non hanno apportato modifiche sostanziali al sistema di Dublino.\n\nAlle divergenze europee, si aggiungono quelle italiane. Nonostante il tra Lega e Movimento Cinque Stelle dica espressamente che \u00ab\u00e8 necessario il superamento del Regolamento di Dublino\u00bb, i due partiti hanno posizioni molto diverse sul tema. Il M5S vuole riformare le normative vigenti, mentre il ministro dell\u2019Interno Matteo Salvini si \u00e8 di recente schierato con il cosiddetto gruppo di Visegrad \u2013 Ungheria, Polonia, Repubblica Ceca e Repubblica Slovacca \u2013 che vuole chiudere le frontiere esterne, impedendo ai migranti di arrivare in Europa.\n\nIn sintesi: in base al regolamento i criteri per determinare la responsabilit\u00e0 dell\u2019esame di una domanda di protezione internazionale da parte di uno Stato sono stabiliti in ordine gerarchico. Prima di tutto, vengono le considerazioni di natura familiare: se un migrante ha parenti stretti che vivono legalmente in un Paese Ue, sar\u00e0 proprio quest\u2019ultimo il responsabile della gestione della sua domanda d\u2019asilo. Se non sussiste questo criterio, conta il possesso di un visto o permesso di soggiorno, nel qual caso \u00e8 competente il Paese che lo ha rilasciato.\n\nMa nel caso in cui non valga nessuno di questi due criteri, allora \u00e8 competente il primo Stato nel quale la domanda \u00e8 stata presentata: \u00e8 il cosiddetto criterio del \u201cprimo ingresso\u201d. Cosa significa?\n\nL\u2019articolo 13 di Dublino III stabilisce che se un richiedente arriva illegalmente in Europa attraverso la frontiera di uno Stato membro, \u00e8 quest\u2019ultimo il responsabile della gestione della sua domanda di protezione nazionale. Ed \u00e8 questo il punto pi\u00f9 dibattuto del regolamento, perch\u00e9 riguarda la grande maggioranza dei casi delle richieste d\u2019asilo.\n\nCome ha individuato in un documento del 2016 la stessa Commissione europea, le sfide e i punti deboli del sistema di Dublino sono essenzialmente due.\n\nIl secondo limite del regolamento di Dublino \u00e8 che i richiedenti asilo non possono scegliere il Paese europeo in cui sar\u00e0 trattata la loro domanda di protezione nazionale. Alcuni Paesi, per\u00f2, sono pi\u00f9 \u201cattraenti\u201d degli altri dal punto di vista dell\u2019accoglienza. Di conseguenza, l\u2019applicazione non uniforme delle normative europee genera forti squilibri interni, incentivando i cosiddetti \u201cmovimenti secondari\u201d, ossia gli spostamenti dei richiedenti asilo attraverso i confini Ue.\n\nQuesti due limiti di Dublino III sono diventati evidenti a partire dal 2015, con la crisi europea dei migranti. Secondo i dati dell\u2019Alto Commissariato delle Nazioni Unite per i Rifugiati, in quell\u2019anno sono arrivati in Europa, via Mediterraneo, oltre un milione di migranti, con quasi 4 mila tra morti e dispersi.\n\nPer ottenere un\u2019accoglienza pi\u00f9 equa, basata sulla solidariet\u00e0, la Commissione ha proposto un meccanismo di assegnazione correttivo \u2013 o \u201cmeccanismo di equit\u00e0\u201d \u2013 grazie al quale stabilire automaticamente quando uno Stato sta esaminando un numero sproporzionato di richieste d\u2019asilo, facendo riferimento alla ricchezza e alle dimensioni del Paese in questione.\n\nLa proposta di riforma presentata dalla Commissione europea \u00e8 poi passata all\u2019esame del Parlamento europeo, dove la deputata svedese Cecilia Wikstr\u00f6m \u2013 del gruppo Alleanza dei Democratici e dei Liberali per l\u2019Europa (Alde) \u2013 \u00e8 stata nominata come relatrice per la riforma, all\u2019interno della Commissione per le libert\u00e0 civili, la giustizia e gli affari interni (Libe) \u2013 una delle 20 Commissioni permanenti del Parlamento, che si occupa anche dei diritti umani nell'Ue.\n\nA marzo 2017, Wikstr\u00f6m ha presentato la sua relazione, introducendo molti emendamenti e modifiche alla proposta avanzata dalla Commissione europea. Dopo mesi di lavori e di discussioni, il 19 ottobre 2017 la Commissione Libe ha votato a favore di un documento con nuove indicazioni per riformare Dublino III.\n\nLa proposta del Parlamento europeo \u2013 che tra i partiti italiani ha ricevuto il supporto, tra gli altri, del Partito Democratico e di Forza Italia, e il voto contrario del M5S \u2013 prevede l\u2019introduzione di un meccanismo permanente e obbligatorio sulla base del quale ripartire le domande dei richiedenti asilo tra tutti i Paesi Ue.\n\nA differenza della versione avanzata della Commissione europea, non esistono pi\u00f9 i meccanismi di equit\u00e0 e di solidariet\u00e0 finanziaria: per ogni Stato membro, sulla base della popolazione e del Pil, viene stabilita una quota massima di richiedenti asilo, mentre chi si sottrae a questo sistema, rischia restrizioni e tagli all\u2019accesso dei fondi e dei finanziamenti europei.\n\nIn realt\u00e0, gi\u00e0 nel 2015 la Commissione europea aveva proposto una modifica dei regolamenti di Dublino che introduceva un meccanismo permanente di redistribuzione dei migranti tra i vari Paesi dell\u2019Unione, fondato su criteri oggettivi \u2013 come popolazione e Pil. Il 15 settembre 2015, il Consiglio dell\u2019Unione europea era riuscito ad approvare un meccanismo di redistribuzione, ma temporaneo, ossia per i migranti arrivati dal 2015 al 2017.\n\nA votare contro, senza riuscire a impedire l\u2019adozione della nuova norma, erano stati quattro Paesi: Ungheria, Slovacchia, Repubblica Ceca e Romania. Le prime due hanno perso i ricorsi alla Corte di Giustizia Ue contro la decisione del Consiglio, mentre Ungheria, Polonia e Repubblica Ceca sono state deferite dalla Commissione europea alla Corte di Giustizia Ue per non aver rispettato mai le norme entrate in vigore il 17 settembre 2015.\n\nIn quella data, infatti, il Parlamento europeo aveva ratificato il voto del Consiglio sul meccanismo obbligatorio temporaneo. Ma \u00e8 proprio a causa dell\u2019introduzione di questo meccanismo temporaneo che di fatto si \u00e8 bloccata la discussione su un possibile meccanismo obbligatorio permanente di redistribuzione, fino ad arrivare alla proposta di riforma di maggio 2016 avanzata dalla Commissione.\n\nCosa sono le \u201criunioni di negoziato\u201d e qual \u00e8 stato il ruolo della Lega?\n\nOra che abbiamo visto che cos\u2019\u00e8 il regolamento di Dublino e qual \u00e8 lo stato attuale del suo percorso di riforma, cerchiamo di capire qual \u00e8 stato il ruolo della Lega e se l\u2019accusa dell\u2019europarlamentare Schlein corrisponde al vero.\n\nTra la prima proposta di riforma avanzata dalla Commissione europea e quella approvata dal Parlamento europeo, sono trascorsi mesi di lavori parlamentari, soprattutto all\u2019interno della Commissione Libe. Qui, per arrivare al documento definitivo approvato il 19 ottobre 2017, sono servite \u00ab22 riunioni di negoziato\u00bb ( ), come ha affermato il 30 maggio 2018 in una conferenza stampa la relatrice Wikstr\u00f6m (un numero particolarmente alto). Ma cosa sono questi incontri e a cosa servono?\n\nSemplificando: quando una Commissione deve realizzare una relazione \u2013 per avanzare la modifica di una proposta legislativa \u2013 viene nominato un relatore ( ) che ha il compito di elaborare la relazione, che viene prima votata dalla Commissione e poi nella sessione plenaria del Parlamento. Come abbiamo visto, nel caso in questione la relatrice nominata \u00e8 stata la deputata Wikstr\u00f6m.\n\nNel suo lavoro di stesura, il relatore deve per\u00f2 discutere e confrontarsi con gli altri deputati, e se necessario consultare esperti in incontri organizzati. \u00c8 in queste occasioni che i gruppi politici possono nominare i cosiddetti \u201crelatori ombra\u201d ( ). Come spiega il sito ufficiale del Parlamento europeo, \u00abessi svolgono un ruolo importante e sono i responsabili del tema in questione all\u2019interno del loro gruppo politico\u00bb. Sono, insomma, \u00abdi vitale importanza nella ricerca di un compromesso sulla relazione\u00bb.\n\nNelle 22 riunioni di negoziato, dunque, Wikstr\u00f6m e colleghi si sono confrontati per arrivare al miglior compromesso possibile sulla proposta di riforma da far votare al Parlamento. \u00c8 possibile verificare se la Lega abbia o meno partecipato a questi incontri?\n\nIn primo luogo, i gruppi parlamentari sono tenuti a indicare i relatori ombra che partecipano alle riunioni di negoziato nelle Commissioni parlamentari. Per quanto riguarda la riforma in questione, il gruppo parlamentare Europa delle Nazioni e delle Libert\u00e0 Nazionali (Enf) \u2013 quello della Lega e del Rassemblement National francese di Marine Le Pen \u2013 non ha indicato il nome di alcun deputato.\n\nIn realt\u00e0, come ci ha spiegato l\u2019eurodeputata Schlein, all\u2019inizio dei lavori della Commissione sembrava che l\u2019attuale ministro della Famiglia, il leghista Lorenzo Fontana \u2013 nel 2017 ancora eurodeputato e membro della Commissione Libe \u2013 potesse essere nominato come relatore ombra per il gruppo Enf, ma come conferma anche la sua pagina ufficiale questa opzione non si \u00e8 concretizzata.\n\nFontana ha comunque partecipato alle votazioni in Commissione del 19 ottobre 2017 \u2013 votando contro la proposta Wikstrom, a cui aveva avanzato alcuni emendamenti \u2013 ma si \u00e8 astenuto da quella parlamentare del 16 novembre 2017.\n\nContattato da Pagella Politica, il portavoce del ministro Fontana ha specificato che la scelta di non partecipare ai negoziati non \u00e8 da attribuire al ministro stesso, ma al gruppo parlamentare Enf e alla Lega, sottolineando che Fontana ha comunque partecipato a oltre il 96 per cento delle votazioni in Parlamento. Insomma, la decisione di non nominare un relatore ombra \u00e8 stata una decisione politica e di strategia parlamentare del gruppo Enf al Parlamento Europeo.\n\nLa parlamentare europea Elly Schlein ha ragione nel sostenere che la Lega non ha presenziato alle 22 riunioni di negoziato, incontri informali ma fondamentali per realizzare la relazione di proposta di riforma approvata dal Parlamento europeo. Il percorso legislativo per cambiare Dublino III, per\u00f2, rimane ancora complicato per le divergenze di posizione all\u2019interno dell\u2019Ue. All\u2019interno dello stesso governo italiano le posizioni sono differenti. Per il M5S, la riforma non \u00e8 \u00ababbastanza ambiziosa\u00bb, mentre per la Lega \u00abnon \u00e8 pi\u00f9 una priorit\u00e0\u00bb. In conclusione, il verdetto per Schlein \u00e8 \u201cVero\u201d.", "lang": "it"}