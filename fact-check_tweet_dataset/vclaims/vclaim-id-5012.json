{"title": "Republika wyznaniowa w Polsce? Analiza s\u0142\u00f3w Bronis\u0142awa Komorowskiego", "subtitle": "Bronis\u0142aw Komorowski wskaza\u0142, \u017ce Krzysztof Szczerski chce, by Polska to by\u0142a republika wyznaniowa. Czy Prezydent nie rozmin\u0105\u0142 si\u0119 z prawd\u0105?", "author": "demagog.org.pl", "date": null, "vclaim_id": "vclaim-id-5012", "url": "https://demagog.org.pl/wypowiedzi/republika-wyznaniowa-w-polsce-analiza-slow-bronislawa-komorowskiego/", "vclaim": "Wypowied\u017a zosta\u0142a zakwalifikowana jako manipulacja, poniewa\u017c wprowadza w b\u0142\u0105d poprzez umieszczenie cz\u0119\u015bciowo prawdziwych informacji w odbiegaj\u0105cym od oryginalnego kontek\u015bcie. Tekst K. Szczerskiego, do kt\u00f3rego odnosi si\u0119 prezydent B. Komorowski, nie stanowi\u0142 programu politycznego. Artyku\u0142 \u201ePolska \u2013 republika wyznaniowa\u201d by\u0142 wy\u0142\u0105cznie esejem teoretycznym z zakresu filozofii polityki i przedstawia\u0142a alternatywn\u0105 wizj\u0119 dziej\u00f3w III RP.\n\nW roku 2005, Krzysztof Szczerski napisa\u0142 artyku\u0142 \u201cPolska \u2013 republika wyznaniowa\u201d dla filozoficznego kwartalnika spo\u0142eczno-kulturalno-politycznego \u201cPressje\u201d (\u201ePressje\u201d 2005, nr 5, s. 17-26). Rzeczywi\u015bcie podnosi\u0142 on w swoim artykule, \u017ce nale\u017ca\u0142oby przekszta\u0142ci\u0107 III RP w swego rodzaju \u201erepublik\u0119 wyznaniow\u0105\u201d. K. Szczerski by\u0142 zdania, \u017ce w Senacie powinni zasiada\u0107 przedstawiciele Episkopatu Ko\u015bcio\u0142a Katolickiego, jak r\u00f3wnie\u017c przedstawiciele innych ko\u015bcio\u0142\u00f3w chrze\u015bcija\u0144skich. Ponadto Szczerski uwa\u017ca\u0142, \u017ce w sferze publicznej potrzebna jest \u201cdyktatura ewangelii\u201d. Mia\u0142aby ona polega\u0107 na oparciu \u017cycia politycznego w kraju na zasadach moralnych nawi\u0105zuj\u0105cych do cn\u00f3t chrze\u015bcija\u0144skich. Podstaw\u0105 legitymizacji takiej \u201erepubliki wyznaniowej\u201d mia\u0142yby by\u0107 \u201epowinno\u015bci moralne\u201d zakotwiczone w \u201edba\u0142o\u015bci o dobro wsp\u00f3lne poprzez mobilizacj\u0119 ludzi do dzia\u0142ania na rzecz w\u0142asnego rozwoju i wsp\u00f3\u0142dzia\u0142ania w tym zakresie z innymi i tym samym tworzenia dobra nadrz\u0119dnego\u201d. Niemniej jednak artyku\u0142 ma charakter eseju teoretycznego z zakresu filozofii polityki i przedstawia swego rodzaju alternatywn\u0105 wizj\u0119 dziej\u00f3w III RP.\n\nWarto te\u017c zwr\u00f3ci\u0107 przywo\u0142a\u0107 tutaj s\u0142owa samego autora Krzysztofa Szczerskiego z 2011 r., kt\u00f3ry w wywiadzie dla portalu Kresy TV podkre\u015bli\u0142, \u017ce jego artyku\u0142 mia\u0142 jedynie charakter \u201cprowokacji intelektualnej\u201d.", "lang": "pl"}