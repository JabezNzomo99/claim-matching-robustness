{"title": "Vi vet ikke om stadig flere bytter inn Teslaen i en ladbar hybrid eller dieselbil", "subtitle": "Det er ikke dekning for \u00e5 si at stadig flere bytter inn Teslaen i en plugin-hybrid- eller dieselbil.", "author": "www.faktisk.no", "date": null, "vclaim_id": "vclaim-id-49604", "url": "https://www.faktisk.no/faktasjekker/dyM/vi-vet-ikke-om-stadig-flere-bytter-inn-teslaen-i-en-ladbar-hybrid-eller-dieselbil", "vclaim": "12. februar kunne Dagens N\u00e6ringsliv (DN) viderebringe en oppsiktsvekkende nyhet. Frode Hebnes, som er administrerende direkt\u00f8r i bilforhandlerkjeden Bilia, fortalte til avisen at \u00abstadig flere kunder bytter inn Teslaen i en plugin-hybrid- eller dieselbil\u00bb. Dette knyttet han til \u00abde negative effektene han mener elbil-boomen i Norge har\u00bb.\n\nTittelen p\u00e5 saken var \u00abBilia-sjef Frode Hebnes: \u2013 Vi st\u00e5r i en el-tsunami\u00bb.\n\nTo dager senere fulgte TV2.no opp med en artikkel med tittelen \u00ab- Stadig flere bytter inn elbilen i dieselbil\u00bb. Artikkelen ble via Broom.no ogs\u00e5 publisert av flere lokalaviser, og sakene ble delt og kommentert i h\u00f8yt tempo p\u00e5 sosiale medier.\n\nFlere lesere kontaktet Faktisk.no og ba oss om \u00e5 se p\u00e5 saken. Kan det stemme at stadig flere bytter inn elbilen i en fossilbil?\n\nNybilstatistikken viser nemlig at nordmenn er, om ikke et elbil-elskende, s\u00e5 i hvert fall et elbil-kj\u00f8pende folk: Omtrent hver tredje solgte nye bil i 2018 var en elbil. I tillegg sto nesten 40 000 nordmenn p\u00e5 venteliste for \u00e5 kj\u00f8pe elbil i desember i fjor.\n\nI DN viser Hebnes i Bilia til at de \u00abopplever et klart \u00f8kende antall Tesla som innbyttebiler, og at dette er kunder som n\u00e5 i 2019 kj\u00f8per nye b\u00e5de diesel og plugin-hybrider hos oss.\u00bb\n\nVerken Hebnes eller avisen kommer med noen konkrete tall p\u00e5 hvor mange kunder dette gjelder. Heller ikke TV 2 gir noen opplysninger om dette i saken sin, selv om tittelen her plutselig gjelder elbil-eiere generelt, og ikke Tesla-eiere spesielt. TV 2 har for \u00f8vrig ogs\u00e5 fjernet ordet plugin-hybrid, slik at saken n\u00e5 tilsynelatende bare gjelder bytte til dieselbiler.\n\nFaktisk.no kontakter Frode Hebnes og ber ham utdype. Siden Hebnes snakker om et \u00abklart \u00f8kende antall\u00bb, ber vi om tall p\u00e5 hvor mange Teslaer Bilia har tatt i innbytte b\u00e5de i 2018 og 2019. Vi ber ogs\u00e5 om \u00e5 f\u00e5 vite hvor mange av disse Tesla-eierne som har kj\u00f8pt dieselbil eller plugin-hybrid etter \u00e5 ha byttet inn Teslaen.\n\nHebnes svarer f\u00f8rst at hovedpoenget hans \u00abvar \u00e5 f\u00e5 frem de store, og dessverre sterkt \u00f8kende, utfordringene som er tilknyttet infrastruktur og tilgang p\u00e5 hurtigladere for elbiler.\u00bb\n\nN\u00e5r det kommer til konkrete tall viser han i f\u00f8rste omgang til en \u00abuh\u00f8ytidelig meningsm\u00e5ling\u00bb p\u00e5 Facebook-siden Teslanytt. Her har medlemmer i gruppen svart enten ja eller nei p\u00e5 sp\u00f8rsm\u00e5let \u00abHar du eller noen du kjenner byttet fra Tesla til fossibil eller hybridbil?\u00bb.\n\nMeningsm\u00e5lingen ble imidlertid opprettet etter at den f\u00f8rste DN-saken ble publisert, alts\u00e5 etter Hebnes' utspill.\n\nI oppf\u00f8lgingssaken har DN ogs\u00e5 snakket med en Tesla-eier som har byttet Teslaen inn i en ladbar hybridbil.\n\nDen tidligere Tesla-eieren oppgir at han var sv\u00e6rt forn\u00f8yd med kj\u00f8rbarheten, men at \u00abmangel p\u00e5 tillit til Teslas organisasjon\u00bb var grunnen til bilbyttet. I tillegg oppgir den tidligere Tesla-eieren flere \u00e5rsaken til bilbyttet overfor DN. Mangel p\u00e5 ladestasjoner er ikke en av dem:\n\n\u2013 Hadde det v\u00e6rt et verdig alternativ tilgjengelig til Tesla for 12 m\u00e5neder siden hadde vi fortsatt kj\u00f8rt elbil. Med verdig tenker jeg i f\u00f8rste rekke firehjulstrekk, skikkelig lys, rekkevidde og komfort, skriver eieren til DN.\n\n\u2013 En h\u00e5ndfull Teslaer er byttet inn\n\nI motsetning til i den f\u00f8rste saken har DN i den andre saken kontaktet flere bilforhandlere for \u00e5 h\u00f8re om de kjenner seg igjen i Hebnes' og Bilias erfaring. Leasingselskapene Autolease og Leaseplan er spurt, men ingen av dem har inntrykk av at elbilene byttes inn i s\u00e5kalte fossilbiler. Begge presiserer imidlertid at det er for tidlig \u00e5 konkludere, siden de s\u00e5 trendskiftet mot elbiler f\u00f8rst i 2018.\n\nOgs\u00e5 nettstedet Side3 plukker opp saken, og i likhet med Faktisk.no sp\u00f8r ogs\u00e5 Side3's journalist om Hebnes kan fortelle hvor mange Tesla-eiere det er som bytter inn bilen sin til en hybrid- eller fossilbil hos Bilia.\n\nHebnes svarer n\u00e5 slik til Side3:\n\n\u2013 I januar i \u00e5r snakker vi om en h\u00e5ndfull. Det som er nytt, er at i fjor var ikke dette et tema i det hele tatt.\n\nBilia har n\u00e5 talt opp hvor mange Teslaer de har tatt i innbytte, der kunden har kj\u00f8pt ny plugin hybrid- eller dieselbil i januar 2019:\n\nAntallet er to Teslaer, fordelt p\u00e5 Bilias 15 utsalgssteder. I det ene tilfellet har en kunde kj\u00f8pt en dieseldrevet BMW, og byttet inn sin Tesla Model S hos Bilia. I det andre tilfellet har Bilia solgt en plugin hybrid BMW, og tatt en Tesla Model X i innbytte.\n\nI tillegg viser Hebnes til at det er bestilt en Volvo plug-in hybrid til en kunde som har f\u00e5tt et forpliktende innbyttetilbud p\u00e5 en Tesla Model S. Bilia har ogs\u00e5 solgt en Volvo Plugin Hybrid til en Tesla-eier som if\u00f8lge Hebnes valgte \u00e5 selge sin Tesla Model S privat.\n\nHebnes nevner ogs\u00e5 ti kundehenvendelser fra Tesla-eiere med \u00f8nske om innbytte av en Tesla mot en diesel- eller plugin hybridbil fra Volvo eller BMW. Disse henvendelsene har imidlertid ikke resultert i noe salg eller innbytte enn\u00e5.\n\nFrode Hebnes mener det ikke er s\u00e5 rart at de ikke f\u00e5r s\u00e5 mange Teslaer i innbytte hos Bilia. De selger ikke nye Teslaer, og videreformidler derfor de brukte Teslaene til andre bilselgere:\n\n\u2013 Dette resulterer nok dessverre i at de innbytteprisene vi tilbyr oppleves til \u00e5 v\u00e6re i underkant av forventningene til Tesla-eierne, og at de s\u00e5ledes velger \u00e5 omsette sin brukte Tesla gjennom andre kanaler, skriver Hebnes til Faktisk.no.\n\nHebnes kan alts\u00e5 ikke vise til s\u00e5 veldig mange eksempler p\u00e5 at bilkunder vil bytte inn Teslaen sin i plugin hybrid- eller dieselbil. Men har det likevel v\u00e6rt en \u00f8kning, slik Hebnes hevner n\u00e5r han sier at \u00abstadig flere kunder bytter inn Teslaen i en plugin-hybrid- eller dieselbil\u00bb?\n\nFor \u00e5 finne ut dette m\u00e5 vi sammenligne med tallene for 2018. Frode Hebnes skriver f\u00f8lgende:\n\nHebnes forteller at Bilia ogs\u00e5 har kontaktet Finn.no for \u00e5 f\u00e5 oversikt over alle kundehenvendelsene som har blitt sendt til Bilias ansatte og forhandlere fra nettstedet, siden veldig mange henvendelser kommer via Finn.no. Dette har ikke Finn.no kunne hjelpe til med, if\u00f8lge Hebnes.\n\nIf\u00f8lge Bilia tok de alts\u00e5 inn to Teslaer i innbytte i 2018. Det er det samme tallet som hittil i 2019. Bilia sier imidlertid ikke noe om hvilken biltype disse Tesla-eierne kj\u00f8pte. Utover dette har Bilia begrenset oversikt for 2018.\n\nAt Bilia har registrert to innbytter av Teslaer i 2018 og to hittil i 2019, fordelt p\u00e5 sine 15 utsalgssteder, kan ikke sies \u00e5 v\u00e6re bevis for at \u00abstadig flere kunder bytter inn Teslaen i en plugin-hybrid- eller dieselbil\u00bb.\n\nVed inngangen til 2018 var det registrert 141 951 elbiler i Norge. Av disse var 21 784 Teslaer.\n\nVed inngangen til 2019 var elbil-tallet \u00f8kt til over 200 000 registrerte elbiler, noe som ga en \u00f8kning i elbilbestanden p\u00e5 41 prosent fra \u00e5ret f\u00f8r.\n\nAv disse var 18 982 en Tesla Model S, og 11 124 var en Tesla Model X. Til sammen kj\u00f8rte det alts\u00e5 over 30 000 Teslaer rundt p\u00e5 norske veier ved \u00e5rsskiftet, en \u00f8kning p\u00e5 38 prosent fra \u00e5ret f\u00f8r.\n\nFor \u00e5 finne ut om Bilias utspill er noe mer enn anekdoter og tilfeldighet tar vi kontakt med Vegdirektoratet, som har oversikt over alle kj\u00f8p og salg av biler i Motorvognregisteret. Vi ber dem hente ut tall p\u00e5 antall Tesla-eiere som selger Teslaen, og i samme tidsrom kj\u00f8per en ny plug-in hybrid- eller dieselbil.\n\nVegdirektoratet sender oss en oversikt som de ber oss behandle med forsiktighet, fordi de knytter stor usikkerhet til tallene i den.\n\nHer er noe av det vi kan lese av tallene fra Motorvognregisteret:\n\u2022 Det ble i 2018 og s\u00e5 langt i 2019 utf\u00f8rt 3906 eierskifter p\u00e5 brukte Teslaer.\n\u2022 De som solgte Tesla i perioden fikk utf\u00f8rt 3402 registreringer av en annen personbil i etterkant av Tesla-salget.\n\u2022 De fleste av dem, 2104 stykker eller 62 prosent, var registreringer p\u00e5 en ny elbil.\n\u2022 Av disse igjen var de fleste, 1484 stykker, registrering av en annen Tesla.\n\u2022 677 registreringer, eller 20 prosent, var registrering av en dieselbil.\n\u2022 477 registreringer, eller 14 prosent, var registrering av en bensinbil.\n\u2022 118 registreringer, eller 3,5 prosent, var registrering av en plugin hybrid.\n\nBilia-sjefen snakker om utviklingen fra 2018 til 2019, men Faktisk.no ber likevel Vegvesenet om \u00e5 sende oss tall for 2017 i tillegg. N\u00e5r vi f\u00e5r disse ettersendt etter publisering, g\u00e5r det frem at det ble foretatt salg av 2848 brukte Teslaer i 2017.\n\nAv disse var det 2204 som registrerte nye biler. Ved inngangen til 2017 var det imidlertid bare 13 360 Teslaer p\u00e5 norske veier. Dette er mindre enn halvparten av Teslaene p\u00e5 veien ved inngangen til 2019.\n\nDette sier 2017-tallene om registreringer gjort av dem som solgte en Tesla:\n\u2022 De fleste, 1527 stykker eller 69 prosent, var registreringer p\u00e5 en ny elbil.\n\u2022 Av disse igjen var de fleste, 1284 stykker, registrering av en annen Tesla.\n\u2022 310 registreringer, eller 14 prosent, var registrering av en dieselbil.\n\u2022 264 registreringer, eller 12 prosent, var registrering av en bensinbil.\n\u2022 83 registreringer, eller 4 prosent, var registrering av en plugin hybrid.\n\nTallene kan alts\u00e5 tyde p\u00e5 at tidligere Tesla-eiere i noe st\u00f8rre grad kj\u00f8pte dieselbil i 2018 enn i 2017. Vegdirektoratet understreker imidlertid at tallene er \u00abh\u00f8yst usikre\u00bb.\n\nSlik er hele fordelingen etter drivstofftype:\n\nDisse tallene viser bare hvor mange Teslaer som er solgt brukt, og hvor mange registreringer som er gjort i ettertid, av samme person som solgte Teslaen. Hvis personen har kj\u00f8pt ny bil f\u00f8r Tesla-salget er ikke dette med i materialet.\n\nTallene viser registreringer, og en person kan ha registrert flere biler i perioden, for eksempel en ny elbil og en ny dieselbil. I 2018 oppga 63 prosent av spurte elbil-eiere at de ogs\u00e5 har en s\u00e5kalt fossilbil i husholdningen.\n\nVi vet ikke hvorfor Teslaen selges. Teslaen byttes ikke n\u00f8dvendigvis ut fordi eieren ikke lenger \u00f8nsker \u00e5 ha elbil. Tallene viser tvert imot at de fleste kj\u00f8per en annen elbil, for eksempel en annen Tesla.\n\nSelgeren kan ogs\u00e5 ha solgt en fossilbil i perioden, eller en annen elbil enn Tesla. Tallene viser kun registreringer gjort i etterkant av et Tesla-salg.\n\nTallene er if\u00f8lge Vegdirektoratet \u00abh\u00f8yst usikre\u00bb, og vi kan ikke dra en sikker slutning ved \u00e5 sammenligne med \u00e5ret f\u00f8r.\n\u2022 Bilias sjef Frode Hebnes hevdet i DN at stadig flere kunder bytter inn Teslaen i en plugin-hybrid- eller dieselbil.\n\u2022 Hebnes kan kun oppgi to konkrete tilfeller der en kunde hos Bilia har byttet inn Teslaen sin i en diesel- eller ladbar hybridbil s\u00e5 langt i 2019. Dette er fordelt p\u00e5 Bilias 15 utsalgssteder. Hebnes har ikke gode tall for 2018, men kan oppgi to tilfeller der en Tesla ble tatt i innbytte dette \u00e5ret.\n\u2022 Andre forhandlere DN har snakket med har ikke sett utviklingen Hebnes beskriver hos seg.\n\u2022 Vegdirektoratet har hentet ut tall fra Motorvognregisteret for Faktisk.no. Her g\u00e5r det frem at det ble foretatt 3906 eierskifter p\u00e5 brukte Teslaer i 2018 og frem til 19. februar 2019.\n\u2022 Av disse Tesla-selgerne er det 3402 som har registrert personbil i etterkant. Hele 62 prosent registrerte en annen elbil, hvorav 1484 av dem var Teslaer, mens 20 prosent registrerte en dieselbil. 3,5 prosent registrerte en ladbar hybrid.\n\u2022 Hebnes snakker om utviklingen fra 2018 til 2019. Faktisk.no har likevel bedt Vegvesenet om tall for 2017, og f\u00e5tt disse ettersendt. Her g\u00e5r det blant annet frem at 14 prosent av Tesla-selgerne registrerte dieselbil i ettertid, mot 20 prosent i 2018 og 2019. Tallene er imidlertid for usikre til at vi kan konkludere med noe annet enn \u00abfaktisk ikke sikkert\u00bb.\n\u2022 Hebnes har ikke dekning for \u00e5 si at stadig flere kunder bytter inn Teslaen i en plugin-hybrid- eller dieselbil, basert p\u00e5 egne opplysninger og tall fra Vegdirektoratet.", "lang": "no"}