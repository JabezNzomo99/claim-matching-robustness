{"title": "Di Battista, le pensioni minime e i pensionati d\u2019oro", "subtitle": "", "author": "pagellapolitica.it", "date": null, "vclaim_id": "vclaim-id-3862", "url": "https://pagellapolitica.it/dichiarazioni/7052/di-battista-le-pensioni-minime-e-i-pensionati-doro", "vclaim": "\"Il 13,8% dei pensionati riceve meno di 500 euro al mese. [...] Il 31% dei pensionati campa con una pensione dai 500 a 1.000 euro al mese e contestualmente 33 mila pensionati sono pensionati d'oro e costano 3,3 miliardi di euro all'anno al contribuente italiano\". (Min. 10:37)\n\nIl tema delle pensioni \u00e8 una presenza costante, anche se non sempre in primo piano, nel dibattito politico italiano. Un momento di svolta \u00e8 stata sicuramente l\u2019approvazione della cosiddetta legge Fornero, la riforma delle pensioni approvata nelle prime settimane del governo Monti. Era contenuta nel decreto-legge del 6 dicembre 2011, n. 201, il cosiddetto \u201cSalva Italia\u201d di cui costituiva l\u2019articolo 24.\n\nDa allora diverse forze politiche, e in particolare la Lega Nord e Fratelli d\u2019Italia, si sono scagliate contro diversi aspetti del sistema pensionistico italiano. L\u2019esponente del Movimento 5 Stelle Alessandro Di Battista, parlando alla puntata di del 18 gennaio, ha citato alcuni numeri sull\u2019entit\u00e0 delle pensioni in Italia. Vediamo se le fonti ufficiali confermano.\n\nLe cifre pi\u00f9 aggiornate sulle pensioni disponibili pubblicamente sono state diffuse dall\u2019Inps, in collaborazione con l\u2019Istat, ai primi di dicembre del 2015, e si riferiscono al 2014. Il report \u00e8 molto ricco di dati - riassunti dall\u2019Istat anche in questa infografica - e permette di verificare le affermazioni dell\u2019esponente del M5S.\n\nLa prima precisazione da fare \u00e8 che il numero delle pensioni erogate \u00e8 superiore a quello dei pensionati: circa un quarto di essi riceve infatti pi\u00f9 di una pensione. Quindi, se anche il 25,7% delle pensioni \u00e8 di importo inferiore a 500 euro, la percentuale dei pensionati che riceve complessivamente meno di 500 euro \u00e8 pi\u00f9 bassa, circa la met\u00e0. La suddivisione dei beneficiari per importo \u00e8 riassunta nel grafico successivo (gli importi, salvo diversamente indicato, sono sempre da considerarsi al lordo dell\u2019imposizione fiscale).\n\nCome si vede, il numero di pensionati che ricevono meno di 500 euro al mese \u00e8 leggermente pi\u00f9 basso di quello citato da Di Battista, il 12,5% invece del 13,8. Lo stesso si pu\u00f2 dire dei pensionati nella fascia tra 500 e 1.000 euro, che sono il 27,8% e non il 31%.\n\nPi\u00f9 difficile verificare le cifre riguardo ai cosiddetti \u201cpensionati d\u2019oro\u201d, in quanto la definizione di quale pensione sia dorata \u00e8 arbitraria. Le cifre citate a questo riguardo sono le stesse di un articolo un poco datato, apparso sul del giugno 2013, che commentava la bocciatura, da parte della Corte Costituzionale, del \u201ccontributo di solidariet\u00e0\u201d deciso dal governo Monti per le pensioni superiori ai 90 mila euro lordi l\u2019anno. L\u2019articolo precisava che si trattava delle pensioni superiori, all\u2019incirca, ai 4.000 euro netti mensili.\n\nProprio l\u2019articolo del riporta anche tutte le altre percentuali citate da Di Battista sugli importi inferiori. \u00c8 impossibile dire con certezza se il deputato abbia effettivamente preso i suoi numeri da l\u00ec, ma \u00e8 lecito avere qualche sospetto. Anche perch\u00e9 Di Battista e Del Debbio fanno un po\u2019 di confusione sulla fonte dei dati, citando prima il e poi il .\n\nIn mancanza di una definizione e vista la probabile origine datata dei numeri usati da Di Battista, non \u00e8 facile verificare se la spesa e i beneficiari che vengono indicati siano quelli corretti. Possiamo per\u00f2 ricordare i dati Istat riferiti al 2014, secondo cui i 13.057 italiani con una pensione superiore ai 10.000 euro lordi mensili pesavano per circa 2 miliardi di euro l\u2019anno.", "lang": "it"}