{"title": "No, sul caso Gregoretti i senatori leghisti in giunta non potevano \u201csalvare\u201d Salvini", "subtitle": "", "author": "pagellapolitica.it", "date": null, "vclaim_id": "vclaim-id-29851", "url": "https://pagellapolitica.it/dichiarazioni/8502/no-sul-caso-gregoretti-i-senatori-leghisti-in-giunta-non-potevano-salvare-salvini", "vclaim": "ha sostenuto (min. 01:25) che i senatori leghisti presenti nella Giunta delle elezioni e delle immunit\u00e0 parlamentari - a cui aveva chiesto di autorizzare le indagini sul suo conto per il caso della nave Gregoretti - se non fosse stato per la sua indicazione di voto avrebbero potuto \u201csalvarlo\u201d, bloccando il processo.\n\nLa Gregoretti \u00e8 una nave della Guardia costiera italiana, che a fine luglio 2019 aveva salvato in mare 135 persone. Per ordine del ministro dell\u2019Interno Matteo Salvini, alla nave non era stata data la possibilit\u00e0 di attraccare ed era quindi rimasta per cinque giorni (dalla mezzanotte del 27 luglio al 31 luglio, quando poi Salvini diede via mail il suo benestare allo sbarco) fuori dal porto di Augusta, in provincia di Siracusa, nonostante fosse inadatta a ospitare un numero cos\u00ec alto di persone.\n\nIl Tribunale dei ministri di Catania ha ritenuto che la condotta dell\u2019ex ministro dell\u2019Interno potrebbe configurare il reato di sequestro di persona e ha quindi chiesto, a norma dell\u2019articolo 96 della Costituzione e delle relative leggi costituzionali di attuazione, al Senato l\u2019autorizzazione a procedere con le indagini nei confronti di Salvini. Il leader della Lega \u00e8 infatti tutelato dalla \u201cimmunit\u00e0\u201d funzionale di cui godono i ministri.\n\nIl caso \u00e8 molto simile, da un punto di vista procedurale, a quello della nave Diciotti, di cui ci siamo occupati in passato. Ma, a differenza che nel caso della Diciotti, il Movimento 5 stelle ha gi\u00e0 dichiarato di non voler tenere al riparo Salvini dal processo.\n\nIl 20 gennaio 2020 si \u00e8 tenuto il voto nella Giunta delle elezioni e delle immunit\u00e0 parlamentari del Senato, incaricata tra le altre cose di dare o meno l\u2019autorizzazione ai giudici a procedere con le indagini nei confronti dei ministri. I partiti di maggioranza hanno disertato la seduta, per protesta contro la decisione della presidente del Senato Maria Elisabetta Alberti Casellati (Forza Italia) di partecipare al voto che ha fissato al 20 del mese la data della deliberazione della Giunta. Secondo le forze di maggioranza, ad esempio il Pd, partecipando al voto Casellati sarebbe venuta meno al suo ruolo super-partes, tesi invece rigettata dalla presidente.\n\nI cinque senatori leghisti, su indicazione di Salvini, hanno votato contro la relazione del presidente della Giunta, Maurizio Gasparri (Fi), che chiedeva di negare l\u2019autorizzazione. I quattro senatori di Forza Italia e quello Fratelli d\u2019Italia si sono invece espressi a favore della relazione. I voti sono stati cinque pari e, in base al regolamento (art. 107), la relazione di Gasparri \u00e8 stata bocciata e dunque dalla Giunta \u00e8 uscita la richiesta di autorizzare i giudici a procedere con le indagini.\n\nChiarito dunque il contesto, andiamo a vedere perch\u00e9 \u00e8 falso dire che i senatori leghisti della Giunta per le immunit\u00e0, se avessero votato diversamente, avrebbero potuto salvare Salvini.\n\nCome abbiamo visto, i rapporti di forza nella Giunta per le immunit\u00e0 del Senato sono 13 a 10 in favore delle forze di maggioranza (M5s, Pd, Iv e altri partiti minori). Con la decisione della maggioranza di non partecipare, e con la regola che garantisce la validit\u00e0 della riunione con un terzo almeno dei componenti, l\u2019opposizione di centrodestra aveva per\u00f2 la possibilit\u00e0 teorica di avere una maggioranza del 100 per cento favorevole alla relazione del presidente Gasparri, che chiedeva all\u2019Aula del Senato di non autorizzare i giudici a proseguire le indagini.\n\nSe cos\u00ec fosse successo, per\u00f2, Salvini non sarebbe comunque stato al riparo dal processo, che non si sarebbe dunque bloccato per effetto di questa decisione. La decisione della Giunta, a norma dell\u2019articolo 135 bis del Regolamento del Senato, non \u00e8 infatti vincolante per l\u2019Aula (che pu\u00f2 non votare solo nel caso in cui \u00abla Giunta abbia proposto la concessione dell\u2019autorizzazione\u00bb e non siano state formulate proposte di segno contrario).\n\nQuindi, se anche i senatori leghisti avessero votato con il resto del centrodestra e fosse stata approvata la relazione di Gasparri che chiedeva di non autorizzare le indagini su Salvini, il Senato \u2013 che sar\u00e0 probabilmente chiamato a votare sulla questione il 17 febbraio e dove la Lega e il centrodestra sono in minoranza \u2013 avrebbe potuto bocciarla. L\u2019autorizzazione ai giudici sarebbe allora stata concessa e le indagini sarebbero andate avanti.\n\n\u00c8 insomma falso sostenere, come fa Salvini, che i senatori della Lega in Giunta avrebbero potuto salvarlo bloccando il processo se lui non gli avesse chiesto di fare il contrario.\n\nNel 2015, ancora, si \u00e8 verificato un caso analogo. La Giunta aveva approvato una relazione che chiedeva di autorizzare gli arresti domiciliari per il senatore Antonio Azzolini (Ncd), coinvolto nell\u2019inchiesta sul fallimento della Casa di Cura \"Divina Provvidenza\". L\u2019Aula del Senato ha per\u00f2 ribaltato l\u2019indicazione della Giunta e ha negato l\u2019autorizzazione.\n\nMatteo Salvini ha sostenuto che i senatori leghisti presenti nella Giunta per le immunit\u00e0 avrebbero potuto, se avessero votato contro l\u2019autorizzazione a procedere per il caso Gregoretti, \u201csalvarlo\u201d e bloccare il processo.\n\nQuesto \u00e8 falso. La decisione della Giunta non \u00e8 infatti vincolante per l\u2019Aula del Senato, che prender\u00e0 una decisione in proposito verso met\u00e0 febbraio. La decisione dei senatori leghisti, in un senso o nell\u2019altro, non poteva e non pu\u00f2 in ogni caso di per s\u00e9 bloccare il processo e \u201csalvare\u201d Salvini. Non mancano oltretutto precedenti di decisioni del Senato che hanno ribaltato quelle prese dalla Giunta.", "lang": "it"}