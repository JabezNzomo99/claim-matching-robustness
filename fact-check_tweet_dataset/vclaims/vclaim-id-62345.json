{"title": "Nie, ten szpital nie jest pusty. Na nagraniu wida\u0107 korytarze, kt\u00f3re nie zosta\u0142y zagospodarowane", "subtitle": "Wideo, na kt\u00f3rym wida\u0107 kobiet\u0119 przechadzaj\u0105c\u0105 si\u0119 po korytarzach szpitala ma na Facebooku ponad 10 tys. udost\u0119pnie\u0144. W nagraniu pojawiaj\u0105 si\u0119 twierdzenia, \u017ce szpital jest kompletnie pusty, a pa\u0144stwo wydaj\u0105c miliony podatnik\u00f3w na walk\u0119 z Covid-19 wyrzuca pieni\u0105dze w b\u0142oto. Jak wynika z informacji urz\u0119du miasta w Sao Paulo, oddzia\u0142y szpitalne, w kt\u00f3rych przebywa\u0142a kobieta nie", "author": "sprawdzam.afp.com", "date": "2020-06-30T09:58:30+02:00", "vclaim_id": "vclaim-id-62345", "url": "https://sprawdzam.afp.com/nie-ten-szpital-nie-jest-pusty-na-nagraniu-widac-korytarze-ktore-nie-zostaly-zagospodarowane", "vclaim": "Nie, ten szpital nie jest pusty. Na nagraniu wida\u0107 korytarze, kt\u00f3re nie zosta\u0142y zagospodarowane\n\nWideo, na kt\u00f3rym wida\u0107 kobiet\u0119 przechadzaj\u0105c\u0105 si\u0119 po korytarzach szpitala ma na Facebooku ponad 10 tys. udost\u0119pnie\u0144. W nagraniu pojawiaj\u0105 si\u0119 twierdzenia, \u017ce szpital jest kompletnie pusty, a pa\u0144stwo wydaj\u0105c miliony podatnik\u00f3w na walk\u0119 z Covid-19 wyrzuca pieni\u0105dze w b\u0142oto. Jak wynika z informacji urz\u0119du miasta w Sao Paulo, oddzia\u0142y szpitalne, w kt\u00f3rych przebywa\u0142a kobieta nie zosta\u0142y jeszcze uruchomione, a w samej plac\u00f3wce przebywa\u0142o wtedy ponad 400 pacjent\u00f3w.\n\nNagranie pojawi\u0142o si\u0119 na Facebooku 18 czerwca. Zyska\u0142o ponad 1,7 tys. reakcji, 475 komentarzy oraz 11 tys. udost\u0119pnie\u0144.\n\nWideo pokazuje kobiet\u0119, kt\u00f3ra w maseczce oraz w stroju ochronnym przemierza korytarze szpitala. Do swoich widz\u00f3w m\u00f3wi po portugalsku, ale wszystkie jej wypowiedzi zosta\u0142y przet\u0142umaczone na j\u0119zyk polski. Oprowadzaj\u0105c widz\u00f3w po szpitalu opowiada, \u017ce sale s\u0105 puste i \u017ce tak naprawd\u0119 nikt nie zachorowa\u0142 na Covid-19. - Chorych tutaj nie ma - m\u00f3wi kobieta. - Wszystko puste.(...) Korytarz za korytarzem jest pusty- m\u00f3wi. - Ile milion\u00f3w z podatk\u00f3w tutaj zniweczono. Czy prasa dostaje za to pieni\u0105dze? Lekarze dostaj\u0105 za to wynagrodzenie, za ten profesjonalizm. Absolutne wyrzucanie pieni\u0119dzy w b\u0142oto (...) Co za \u015bciema, niedopuszczalne, wszystko to k\u0142amstwo - czytamy w napisach za\u0142\u0105czonych w filmie.\n\nWielu u\u017cytkownik\u00f3w pisa\u0142o w komentarzach, \u017ce polskie szpitale r\u00f3wnie\u017c s\u0105 puste.\n\nNie wiadomo, gdzie i kiedy wideo zosta\u0142o nagrane. Nie wiadomo te\u017c kim jest kobieta filmuj\u0105ca siebie w szpitalu. U\u017cytkownicy w komentarzach pisali, \u017ce by\u0107 mo\u017ce jest to lekarka.\n\nJak si\u0119 okazuje film nagra\u0142a Adriana Borgo, kt\u00f3ra jest brazylijsk\u0105 deputowan\u0105 do parlamentu stanu w Sao Paulo. Polityczka zaanga\u017cowana jest w obron\u0119 praw policji. Walczy r\u00f3wnie\u017c o prawa os\u00f3b niepe\u0142nosprawnych oraz ochron\u0119 praw zwierz\u0105t. Jej partia, Partido Republicano da Ordem Social (PROS) zosta\u0142a oficjalnie zarejestrowana w 2013 r. W wyborach prezydenckich w 2014 i 2018 r. partia popiera\u0142a kandydat\u00f3w lewicowych.\n\nAdriana Borgo wybra\u0142a si\u0119 do szpitala polowego Anhembi w Sao Paulo (Hospital de Campanha do Anhembi) na pocz\u0105tku czerwca. Na Facebooku prowadzi\u0142a wtedy transmisj\u0119 na \u017cywo. Co m\u00f3wi\u0142a? Jak wynika z t\u0142umaczenia naszego zespo\u0142u AFP w Brazylii, Borgo m\u00f3wi\u0142a mniej wi\u0119cej to samo, co mo\u017cna przeczyta\u0107 w polskich napisach. - Sp\u00f3jrzcie ludzie, ile os\u00f3b jest tu chorych na Covid-19. (...) - m\u00f3wi Borgo. - M\u00f3j Bo\u017ce, wszystko puste. Ile milion\u00f3w jest tu wydawanych? Policja bez podwy\u017cek, lekarze i nauczyciele. Pieni\u0105dze wyrzucone do kosza. (...) Powiedzcie mi, ile ludzi jest naprawd\u0119 chorych. (...) Sp\u00f3jrzcie w drugie skrzyd\u0142o, ca\u0142e puste. Ten szpital jest pusty - m\u00f3wi\u0142a podczas transmisji parlamentarzystka.\n\nJak si\u0119 okazuje w tym czasie, kiedy Borgo chodzi\u0142a po korytarzach szpitala, plac\u00f3wka tak naprawd\u0119 nie by\u0142a pusta. Zgodnie z biuletynem nr 70 wydawanym przez w\u0142adze miejskie, szpital w tym czasie przyj\u0105\u0142 407 pacjent\u00f3w, a 55 pacjent\u00f3w zosta\u0142o tam przeniesionych z innych szpitali. Od kwietnia z plac\u00f3wki wypisa\u0142o si\u0119 2816 pacjent\u00f3w.\n\nJednostka polowa zosta\u0142a utworzona w kwietniu na potrzeby os\u00f3b zaka\u017conych Covid-19 i znajduje si\u0119 wewn\u0105trz centrum kongresowego o nazwie Anhembi Parque.\n\nJak czytamy na stronie G1 Adriana Borgo nie by\u0142a jedyn\u0105 parlamentarzystk\u0105, kt\u00f3ra w tym czasie odwiedzi\u0142a szpital w centrum kongresowym. By\u0142a tam razem z czterema innymi deputowanymi - z Letici\u0105 Aguiar, Coronelem Telhad\u0105, Sargento Neri i Marcio Nakashima. Ten ostatni r\u00f3wnie\u017c informowa\u0142 w mediach spo\u0142eczno\u015bciowych o pustych korytarzach i \u201ez\u0142ym zarz\u0105dzaniu zasobami publicznymi\u201d.\n\nDeputowani odwiedzaj\u0105 szpitale, by nadzorowa\u0107 wydawanie \u015brodk\u00f3w publicznych na wydatki zwi\u0105zane z epidemi\u0105 Covid-19. Do tego zach\u0119ca sam prezydent Brazylii Jair Bolsonaro.\n\nDlaczego w takim razie na nagraniu wida\u0107 puste korytarze? Jak czytamy w artykule na stronie Revista Oeste cz\u0119\u015b\u0107 jednostki nie by\u0142a w tym czasie uko\u0144czona - \u0142\u00f3\u017cka nie mia\u0142y materacy, a sale by\u0142y bez sufit\u00f3w.\n\nJeden z deputowanych, Marcio Nakashima udost\u0119pni\u0142 na Facebooku film z tej samej wizyty. Pacjent\u00f3w wida\u0107 w pi\u0105tej minucie nagrania.\n\nO\u015bwiadczenie w sprawie odwiedzin parlamentarzyst\u00f3w wyda\u0142 pod koniec czerwca urz\u0105d miasta w Sao Paulo. Mo\u017cna w nim przeczyta\u0107, \u017ce parlamentarzy\u015bci \u201esfilmowali skrzyd\u0142a szpitala, kt\u00f3re \u201enie zosta\u0142y jeszcze uruchomione, ale s\u0105 gotowe do otwarcia w razie potrzeby\u201d. W dokumencie czytamy te\u017c, \u017ce jednostka mo\u017ce przyj\u0105\u0107 1,8 tys. pacjent\u00f3w, a tak\u017ce \u017ce deputowani \u201ewtargn\u0119li do szpitala, lekcewa\u017c\u0105c \u015brodki ochrony, nara\u017caj\u0105c w\u0142asne zdrowie i \u017cycie os\u00f3b, kt\u00f3re si\u0119 lecz\u0105 na oddziale\u201d.\n\nJednak nie wszyscy parlamentarzy\u015bci zgadzaj\u0105 si\u0119 z zarzutami urz\u0119du miasta. Coronel Telhada nazwa\u0142 je \u201eoszczerstwami\u201d i \u201ek\u0142amliwymi oskar\u017ceniami\u201d.\n\nJak czytamy w artykule portugalskiego portalu G1, parlamentarzy\u015bci sprzeciwiaj\u0105 si\u0119 \u015brodkom izolacji spo\u0142ecznej, kt\u00f3re zaleca \u015awiatowa Organizacja Zdrowia (WHO). Wszyscy popieraj\u0105 dzia\u0142ania prezydenta Brazylii, Jaira Bolsonaro. Ten s\u0142ynie z por\u00f3wnania wirusa Covid-19 do \u201elekkiej grypy\u201d i regularnie kwestionuje informacje medi\u00f3w g\u0142\u00f3wnego nurtu dotycz\u0105ce pandemii. Na pocz\u0105tku czerwca zagrozi\u0142, \u017ce je\u015bli WHO nie sko\u0144czy z zaanga\u017cowaniem politycznym, Brazylia zrezygnuje z cz\u0142onkostwa.\n\nW po\u0142owie czerwca Bolsonaro apelowa\u0142 do swoich zwolennik\u00f3w, by ci filmowali wn\u0119trza szpitali, by sprawdzili, czy rzeczywi\u015bcie oddzia\u0142y intensywnej terapii maj\u0105 trudno\u015bci z przyjmowaniem pacjent\u00f3w chorych na Covid-19.\n\nW wielu rejonach Brazylii, oddzia\u0142y intensywnej terapii s\u0105 ob\u0142o\u017cone w ponad 95 proc.", "lang": "pl"}