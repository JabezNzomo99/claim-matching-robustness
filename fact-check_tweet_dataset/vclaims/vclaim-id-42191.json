{"title": "Renzi sbaglia: la povert\u00e0 non \u00e8 diminuita con i governi Pd", "subtitle": "", "author": "pagellapolitica.it", "date": null, "vclaim_id": "vclaim-id-42191", "url": "https://pagellapolitica.it/dichiarazioni/8186/renzi-sbaglia-la-poverta-non-e-diminuita-con-i-governi-pd", "vclaim": "Il 14 febbraio l\u2019ex presidente del Consiglio e attuale senatore del Pd Matteo Renzi, in un\u2019intervista con il , ha difeso l\u2019operato del suo governo, rivendicando i risultati nell\u2019aumento dell\u2019occupazione e nella riduzione della povert\u00e0.\n\nSecondo l\u2019attuale senatore del Partito democratico, negli ultimi anni in Italia \u00abil tasso di povert\u00e0 ha iniziato a diminuire quando ha iniziato a venir su la crescita\u00bb. Renzi fa qui riferimento ai 14 trimestri consecutivi di aumento del Pil registrati in Italia sotto i governi del Pd a guida sua e di Paolo Gentiloni (tra il 2015 e il 2018), prima dell\u2019ingresso del Paese in recessione tecnica a inizio 2019.\n\nMa \u00e8 davvero cos\u00ec? Abbiamo verificato, e i numeri dicono il contrario.\n\nI dati pi\u00f9 aggiornati sulla povert\u00e0 in Italia sono contenuti in un report dell\u2019Istat pubblicato a giugno 2018, e distinguono \u2013 come \u00e8 usuale in questi casi \u2013 povert\u00e0 assoluta e relativa. [1]\n\nNel 2017, nel nostro Paese vivevano in condizioni di povert\u00e0 assoluta 1 milione e 778 mila famiglie residenti, 5 milioni e 58 mila individui. La loro incidenza \u2013 l\u2019equivalente del \u201ctasso di povert\u00e0\u201d, ossia il rapporto sul numero totale delle famiglie residenti e su quello totale degli individui \u2013 era rispettivamente del 6,9 per cento e dell\u20198,4 per cento.\n\nNello stesso anno, la povert\u00e0 relativa riguardava invece 3 milioni 171 mila famiglie residenti, e 9 milioni 368 mila individui. L\u2019incidenza era rispettivamente del 12,3 per cento e del 15,6 per cento.\n\nSecondo Renzi, i dati appena elencati sarebbero il risultato di un progressivo miglioramento alla crescita economica registrata negli ultimi anni, quella iniziata nel primo trimestre del 2015 e durata fino al secondo trimestre del 2018. L\u2019ex segretario del Pd era stato presidente del Consiglio tra febbraio 2014 e dicembre 2016, per poi essere succeduto da Paolo Gentiloni, rimasto in carica fino a marzo 2018.\n\nSe si considera invece la percentuale di famiglie residenti in povert\u00e0 relativa rispetto a quelle totali, nel 2015 questo dato era del 10,4 per cento e del 10,6 per cento nel 2016. Le cose non cambiano anche per i singoli individui che si trovavano in questa situazione. Nel 2015, sotto la soglia della povert\u00e0 relativa, in Italia viveva il 13,7 per cento degli individui; nel 2016, era il 14 per cento.\n\nRicapitolando: nei tre anni di crescita economica registrati nel nostro Paese, il tasso di povert\u00e0 \u00e8 sempre cresciuto, al contrario di quello che dice Renzi. Inoltre, analizzando le serie storiche dell\u2019Istat, si scopre che i dati aggiornati al 2017 (sia quelli della povert\u00e0 assoluta che quelli della povert\u00e0 relativa) sono tra i peggiori dal 2005.\n\nOltre all\u2019incidenza, l\u2019Istat rileva anche l\u2019intensit\u00e0 della povert\u00e0, che misura \u201cquanto poveri sono i poveri\u201d, cio\u00e8 di quanto la spesa media mensile delle famiglie povere \u00e8 inferiore in termini percentuali al valore monetario del paniere di povert\u00e0 assoluta e alla soglia di povert\u00e0 relativa.\n\nNel 2017, l\u2019intensit\u00e0 di povert\u00e0 assoluta familiare era del 20,9 per cento, in aumento sia rispetto al 2016 (20,7 per cento) sia rispetto al 2015 (18,7 per cento). Discorso diverso vale per l\u2019intensit\u00e0 della povert\u00e0 relativa familiare, in leggero calo: nel 2017 era del 24,1 per cento, rispetto al 24,4 per cento nel 2016. Nel 2015, per\u00f2, era su livelli ancora pi\u00f9 bassi (23,1 per cento).\n\nI dati ufficiali Istat dicono per\u00f2 il contrario. Sia per la povert\u00e0 assoluta che per quella relativa \u2013 di famiglie e singoli individui \u2013 il tasso di povert\u00e0 (ossia l\u2019incidenza) \u00e8 sempre aumentato, arrivando a dati tra i peggiori dal 2005.\n\n[1] Con la misura di povert\u00e0 assoluta si intende la spesa minima necessaria per acquistare un insieme di determinati beni e servizi, come abitazioni, generi alimentari e beni durevoli di prima necessit\u00e0. Il calcolo della soglia di questa misura cambia in base a determinati parametri, come la grandezza di una famiglia, la sua componente anagrafica e la collocazione geografica.", "lang": "it"}