{"title": "Utenlandske tunge godsbiler har tre ganger s\u00e5 h\u00f8y ulykkesrisiko som norske", "subtitle": "Upresist \u00e5 p\u00e5st\u00e5 at utenlandske vogntog har tre ganger s\u00e5 h\u00f8y ulykkesrisiko som norske", "author": "www.faktisk.no", "date": null, "vclaim_id": "vclaim-id-29618", "url": "https://www.faktisk.no/faktasjekker/kQA/utenlandske-tunge-godsbiler-har-tre-ganger-sa-hoy-ulykkesrisiko-som-norske", "vclaim": "I en artikkel i Avisa Nordland siteres en pressemelding fra Nordland fylkesting. Tittelen p\u00e5 saken er: \u00abUtenlandske vogntog har tre ganger s\u00e5 h\u00f8y risiko for \u00e5 havne i ulykker. N\u00e5 tar politikerne grep\u00bb.\n\nI artikkelen kommer det frem at Frp har f\u00e5tt med seg H\u00f8yre, R\u00f8dt, SV, Ap, Sp og MDG i fylkestinget i Nordland p\u00e5 en uttalelse om tiltak for \u00e5 sikre norske veier.\n\nI artikkelen til Avisa Nordland heter det videre at:\n\nFremover, Rana Blad og Lofotposten (papir) republiserte saken fra Avisa Nordland i sin helhet. Pressemeldingen er publisert i flere aviser i Nord-Norge.\n\nI motsetning til artikkelen i Avisa Nordland, har Lofot-Tidene presisert at dette gjelder eneulykker.\n\nI den opprinnelige pressemeldingen med uttalelsen st\u00e5r det blant annet f\u00f8lgende:\n\nAndre aviser som Sarpsborg Arbeiderblad, \u00d8stlandets Blad, Romsdals Budstikke, Varden (for abonnenter) og Anlegg & Transport og Lillesand-Posten (for abonnenter), har som Lofot-Tidene presisert at tallet gjelder eneulykker.\n\nRapporten de viser til, \u00abInternationalisation in road transport of goods: safety outcomes, risk factors and measures\u00bb, er utarbeidet av Transport\u00f8konomisk institutt (T\u00d8I) i 2016.\n\nJournalist Carl Henning Bj\u00f8rnstad i Avisa Nordland er glad for at Faktisk.no etterpr\u00f8ver p\u00e5standen. Han forklarer at de fikk en pressemelding fra Nordland fylkeskommune p\u00e5 vegne av Frps fylkestingsgruppe. Den kom p\u00e5 e-post, og i dette tilfellet valgte de \u00e5 lage en kort artikkel basert p\u00e5 pressemeldingen.\n\n\u2013 I beskrivelsen st\u00e5r det blant annet at \u00abAnalyser av norske ulykkesdata viser at utenlandske tunge godsbiler har tre ganger h\u00f8yere risiko for \u00e5 bli involvert i eneulykker, dobbelt s\u00e5 stor risiko for m\u00f8teulykker, og nesten dobbelt s\u00e5 stor risiko for kollisjon med et kj\u00f8ret\u00f8y som kj\u00f8rer i samme retning, som norske tunge godsbiler\u00bb, skriver Bj\u00f8rnstad en e-post til Faktisk.no\n\nHan viser ogs\u00e5 til T\u00d8Is rapport.\n\nI rapporten har T\u00d8I sett p\u00e5 sikkerhetskonsekvensene, risikofaktorene og tiltak i forbindelse med \u00f8kt internasjonalisering i godstransport p\u00e5 vei.\n\nRapporten er blant annet basert p\u00e5 d\u00f8dsulykker analysert av Statens vegvesens ulykkesanalysegruppe og Statistisk sentralbyr\u00e5s (SSB) database over politirapporterte personskadeulykke.\n\nDe har sett p\u00e5 totalt 4298 ulykker med politirapporterte personskader i \u00e5rene 2007-2014.\n\nOmtrent 80 prosent av alle tyngre kj\u00f8ret\u00f8y som var involvert i d\u00f8dsulykker den unders\u00f8kte perioden (2010-2013) var norske. 11 prosent var utenlandske kj\u00f8ret\u00f8y og 9 prosent hadde usikker nasjonalitet.\n\nAv 1028 sj\u00e5f\u00f8rer som var involvert i d\u00f8dsulykker i perioden 2010 til 2013, var 230 profesjonelle sj\u00e5f\u00f8rer. Av disse hadde 40 utenlandsk nasjonalitet eller f\u00f8rerkort. 35 av dem kj\u00f8rte tunge kj\u00f8ret\u00f8y, og de fleste av dem kj\u00f8rte semi-trailer. Fem kj\u00f8rte buss.\n\nI rapporten har de fordelt ulykker i perioden 2007-2012 p\u00e5 seks kategorier:\n\nTallene viser at ulykker hvor kj\u00f8ret\u00f8yene kj\u00f8rer i samme retning, frontkollisjoner og eneulykker er de mest vanlige for tunge kj\u00f8ret\u00f8y.\n\nSom grafen viser har utenlandskregistrerte tunge kj\u00f8ret\u00f8y samlet sett omtrent dobbelt s\u00e5 stor risiko for \u00e5 havne i ulykke med personskade som det norske kj\u00f8ret\u00f8y har.\n\nFor eneulykker er risikoen tre ganger s\u00e5 stor, for m\u00f8teulykker og for ulykker mellom kj\u00f8ret\u00f8y i samme retning er den omtrent dobbelt s\u00e5 stor. For ulykker i veikryss er risikoen omtrent lik.\n\nTallene viser at 26 prosent av ulykkene som utenlandske sj\u00e5f\u00f8rer av tunge kj\u00f8ret\u00f8y var involvert i, var eneulykker. Denne typen ulykker kan if\u00f8lge rapporten v\u00e6re relatert til utmattelse, at sj\u00e5f\u00f8ren sovner, distraksjoner, for h\u00f8y fart i forhold til forholdene, sykdom, rusbruk osv.\n\nDe konkluderer med at s\u00e6rlig to risikofaktorer synes \u00e5 v\u00e6re viktige: (1) Erfaring med og kompetanse p\u00e5 \u00e5 kj\u00f8re p\u00e5 norske veier og (2) vinterkj\u00f8ring.\n\nTor-Olav N\u00e6vestad er en av forskerne som har skrevet T\u00d8I-rapporten som det vises til. Han synes stort sett at resultatene fra rapporten gjengis \u00abrelativt greit\u00bb.\n\n\u2013 Hvis jeg skal legge til noen forbehold, s\u00e5 m\u00e5 det bli at jeg ville presisert at tre ganger h\u00f8yere risiko gjelder eneulykker. Vi finner ogs\u00e5 at de utenlandske tunge godsbilene har omtrent dobbelt s\u00e5 h\u00f8y risiko for \u00e5 v\u00e6re involvert i m\u00f8teulykker, og nesten dobbelt s\u00e5 h\u00f8y risiko for \u00e5 v\u00e6re involvert i kollisjon med et kj\u00f8ret\u00f8y som kj\u00f8rer i samme retning.\n\n\u2013 Hvis jeg skulle brukt et sitat som \u00abutenlandske tunge godsbiler har tre ganger s\u00e5 h\u00f8y risiko for \u00e5 v\u00e6re involvert ulykker\u00bb, ville jeg presisert at utenlandske tunge godsbiler har opptil tre ganger s\u00e5 h\u00f8y risiko for \u00e5 v\u00e6re involvert ulykker, og ogs\u00e5 nevnt at det gjelder eneulykker, sier N\u00e6vestad i en e-post til Faktisk.no\n\nHan presiserer at tallene er politirapporterte personskadeulykker i perioden 2007-2012.\n\n\u2013 Tallene er snittet for hele perioden, s\u00e5 de er basert p\u00e5 et betydelig antall hendelser, skriver han.\n\n\u2013 N\u00e5r vi ser p\u00e5 alle ulykkestyper, ser vi at tunge godsbiler fra EU15 (omfatter EU-land f\u00f8r utvidelsene i 2004, 2007 og 2013 journ. anm.) har 2,8 ganger h\u00f8yere risiko enn de norske tunge godsbilene for \u00e5 v\u00e6re involvert i politirapporterte personskadeulykker.\n\nDette omtaler de i en rapport fra 2014. De har ogs\u00e5 sett p\u00e5 forskning fra andre land, og funnet ut at risikoen for tunge godsbiler varierer med en faktor p\u00e5 opptil ti mellom europeiske land.\n\n\u2013 Ulykkesrisikoen til utenlandske tunge godsbiler generelt er omtrent to ganger h\u00f8yere enn risikoen for innenlandske tunge godsbiler i de unders\u00f8kte europeiske landene, skriver N\u00e6vestad.\n\nIf\u00f8lge en NRK-artikkel publisert 6. februar i \u00e5r viser tall fra forsikringsbransjen at \u00abN\u00e6rmere 1.000 utenlandske vogntog kolliderte med bilister p\u00e5 norske veier i fjor\u00bb.\n\nDet er Gjensidige Forsikring som har talt opp antall ulykker med utenlandske vogntog.\n\n\u2013 Hovedfunnet er at det er n\u00e6rmere 1000 norske bilister som krasjer med utenlandske vogntog i l\u00f8pet av et \u00e5r. Og i 80 prosent av tilfellene s\u00e5 hadde de utenlandske vogntogene skylda, sier kommunikasjonssjef Bjarne Rysstad i Gjensidige Forsikring til NRK.\n\nTor-Olav N\u00e6vestad sier tallene er interessante. Han har ikke hatt tid til \u00e5 se n\u00e6rmere p\u00e5 dem, men har bedt Gjensidige om \u00e5 f\u00e5 tallene for en lengre tidsperiode.\n\n\u2013 N\u00e5r jeg f\u00e5r tallene vil jeg blant annet fors\u00f8ke \u00e5 beregne risiko for materiellskadeulykke basert p\u00e5 deres tall og andre tilgjengelige data, sier han til Faktisk.no.\n\n\u2013 Med bakgrunn i v\u00e5re egne tall, som kommer fra ulike datakilder, vet vi at utenlandske tunge godsbiler er involvert i 11 prosent av personskadeulykkene, 17 prosent av d\u00f8dsulykkene og 33 prosent av bergingshendelsene. Det er derfor interessant \u00e5 ogs\u00e5 estimere hvor stor andel av materiellskadene de er involvert i, sier han.\n\nN\u00e6vestad mener ogs\u00e5 det er interessant \u00e5 se p\u00e5 fordelingen av skyld.\n\n\u2013 Det er vanskelig \u00e5 si om tallene svekker eller styrker v\u00e5re konklusjoner fra 2016, siden tallene fra Gjensidige prim\u00e6rt kan si noe om hvem som har skyld. Men vi kan vel kanskje si at det ikke ser ut til at de svekker v\u00e5re funn, sier han.\n\nFaktisk.no har v\u00e6rt i kontakt med SSB for \u00e5 h\u00f8re om det er mulig \u00e5 finne nyere tall enn de som er brukt i rapporten fra T\u00d8I.\n\nSSB har ikke oversikt over ulykker med norske og utenlandske tunge kj\u00f8ret\u00f8y som er involvert i veitrafikkulykker med personskade fordelt p\u00e5 nasjonalitet. De har heller ikke tall p\u00e5 hvor mange mil utenlandske tunge godsbiler kj\u00f8rer i Norge.\n\nT\u00d8I har i sine analyser f\u00e5tt tall fra flere andre kilder, som Statens vegvesen og Eurostat, og de har beregnet turmatriser basert p\u00e5 egne godsmodeller.\n\nN\u00e6vestad forteller at de jobber med \u00e5 f\u00e5 midler til \u00e5 f\u00f8lge opp med en ny rapport.\n\nAvisa Nordland skriver om ulykker med vogntog, men bruker tall som bare sier noe om \u00e9n ulykkestype - nemlig s\u00e5kalte eneulykker med personskade.\n\nDe viser til en rapport basert p\u00e5 ulykkesdata for \u00e5rene 2007 til 2012.\n\nFor eneulykker, er det riktig at utenlandske kj\u00f8ret\u00f8y har tre ganger s\u00e5 h\u00f8y risiko som norske.\n\nMen for alle typer ulykker, har utenlandske tunge kj\u00f8ret\u00f8y omtrent dobbelt s\u00e5 h\u00f8y risiko som norske.\n\nDa blir det lite presist, og bare delvis riktig \u00e5 hevde at utenlandske vogntog har tre ganger s\u00e5 h\u00f8y risiko for \u00e5 havne i ulykker.\n\nHeller ikke lenger ned i artikkelen g\u00e5r det det tydelig fram at den tredoblede risikoen bare gjelder en bestemt type ulykker, nemlig ulykker med personskade der bare ett kj\u00f8ret\u00f8y er involvert.", "lang": "no"}