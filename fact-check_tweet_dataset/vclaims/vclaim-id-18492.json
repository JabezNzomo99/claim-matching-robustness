{"title": "Il boom demografico africano", "subtitle": "", "author": "www.pagellapolitica.it", "date": null, "vclaim_id": "vclaim-id-18492", "url": "https://www.pagellapolitica.it/dichiarazioni/8359/il-boom-demografico-africano", "vclaim": "Le informazioni relative alla popolazione dell\u2019intero pianeta sono raccolte dall\u2019Organizzazione delle Nazioni Unite (Onu), ente intergovernativa internazionale che ha tra i propri obiettivi anche la promozione dello sviluppo economico e sociale nel mondo. All\u2019interno dell\u2019Onu, \u00e8 il Dipartimento per gli affari economici e sociali (Undesa) ad occuparsi di queste tematiche.\n\nLe Nazioni Unite monitorano la demografia mondiale a livello di continenti, regioni geografiche ed economiche, e singoli Stati. Questi dati sono periodicamente raccolti e sintetizzati all\u2019interno del rapporto .\n\nFino al 2019, i dati dell\u2019Onu sono basati su censimenti e registrano delle situazioni di fatto. Come \u00e8 infatti evidente dal grafico 1 sottostante, fino al 2020 la proiezione \u00e8 rappresentata da un\u2019unica linea.\n\nDal 2020 in poi, invece, le linee si moltiplicano e diramano in direzioni diverse. Questo avviene poich\u00e9 descrivono proiezioni probabilistiche, calcolate a partire dai tassi di fertilit\u00e0 e dalle aspettative di vita alla nascita in Africa, e non descrivono pi\u00f9 dati certi.\n\nGuardando l\u2019orizzonte temporale di cui parla Matteo Renzi (i prossimi vent\u2019anni), scopriamo che le stime sono tutto sommato omogenee tra loro e che il senatore non \u00e8 molto lontano dalla verit\u00e0. Nel 2040 in Africa la popolazione conter\u00e0 circa 2 miliardi di persone mentre \u00e8 attorno al 2050 e, quindi, tra 30 anni, che si arriver\u00e0 ai 2 miliardi e mezzo di cui ha parlato Renzi.\n\nL\u2019Onu ha infatti evidenziato che \u00abpi\u00f9 della met\u00e0 della crescita della popolazione globale tra oggi [2019] e il 2050 dovrebbe avvenire in Africa. L'Africa ha il pi\u00f9 alto tasso di crescita della popolazione tra le principali aree\u00bb e \u00absi prevede che la popolazione dell'Africa sub-sahariana raddoppier\u00e0 entro il 2050\u00bb.\n\nQuali sono per\u00f2 le implicazioni di queste informazioni, e perch\u00e9 Renzi le menziona? Le previsioni dell'Onu tornano nuovamente utili, fornendoci un quadro interessante sul significato dell\u2019aumento della popolazione africana, rapportato al resto del mondo.\n\nLa fertilit\u00e0, aspetto fondamentale per la crescita demografica, \u00e8 in diminuzione in molte aree del mondo. Circa la met\u00e0 della popolazione mondiale vive oggi in Paesi dove le nascite sono meno di 2,1 per donna e dove quindi il ricambio della popolazione \u00e8 basso o assente.\n\nLa riduzione delle nascite \u00e8 stata rilevata anche in Italia. Lo scorso anno le nascite sono diminuite dello 0,4 per cento rispetto al 2017 (pi\u00f9 di 18 mila unit\u00e0). Come riporta l'Istat, \u00absono stati iscritti in anagrafe per nascita 439.747 bambini. Nuovo minimo storico dall\u2019Unit\u00e0 d\u2019Italia\u00bb. Questa situazione si accompagna anche a un tendenziale invecchiamento della popolazione, con un conseguente aumento delle spese per il mantenimento della sanit\u00e0 pubblica e del sistema pensionistico e mutamenti nel mercato del lavoro.\n\nI dati dell\u2019Onu ci mostrano, da un lato, che la popolazione africana \u00e8 effettivamente destinata ad aumentare di molto nei prossimi decenni, molto pi\u00f9 di altre regioni del mondo e in particolare dell\u2019Europa, il cui tasso di fertilit\u00e0 \u00e8 pi\u00f9 basso.\n\nLe previsioni di Renzi sono per\u00f2 leggermente gonfiate rispetto a quanto previsto dalle statistiche delle Nazioni Unite. L\u2019Africa raggiunger\u00e0 i 2 miliardi e mezzo di persone attorno al 2050, mentre tra vent\u2019anni ci si attende realisticamente che gli africani siano \u201csoltanto\u201d 2 miliardi. I numeri dati dall'ex presidente del Consiglio verranno quindi probabilmente raggiunti una decina di anni dopo rispetto a quanto affermato durante l\u2019intervista.", "lang": "it"}