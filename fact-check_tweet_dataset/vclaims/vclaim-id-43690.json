{"title": "Il Pd di Renzi non ha ricevuto rimborsi elettorali?", "subtitle": "", "author": "pagellapolitica.it", "date": null, "vclaim_id": "vclaim-id-43690", "url": "https://pagellapolitica.it/dichiarazioni/8101/il-pd-di-renzi-non-ha-ricevuto-rimborsi-elettorali", "vclaim": "\u00abDa quando io sono segretario del Pd, il Pd non ha mai ricevuto per le elezioni alle quali ha partecipato europee e politiche nazionali, neanche un centesimo [\u2026]. I rimborsi sono stati fatti fino alle elezioni del 2013 [\u2026]. Mai abbiamo avuto rimborsi, perch\u00e9 noi abbiamo cancellato la legge sul finanziamento pubblico ai partiti\u00bb. (min. 18\u2019 30\u2019\u2019)\n\nDurante una diretta Facebook tenuta sulla sua pagina personale, Matteo Renzi ha voluto ribattere a una dichiarazione rilasciata da Alessandro Di Battista nel corso della trasmissione del 10 settembre. L\u2019ex deputato pentastellato aveva infatti accusato Matteo Renzi e il Partito Democratico di aver ricevuto centinaia di milioni di euro di rimborsi elettorali (min. 8\u2019 25\u2019\u2019).\n\nL\u2019ex presidente del Consiglio ha replicato affermando che, mentre \u00e8 stato segretario, il Partito Democratico non ha ricevuto alcun rimborso elettorale per le elezioni alle quali ha partecipato (min. 18\u2019 30\u2019\u2019). Secondo lo stesso senatore Renzi, i rimborsi sarebbero infatti stati percepiti fino alle elezioni nazionali del 2013. Dopo questa tornata elettorale la loro erogazione da parte dello Stato sarebbe cessata, poich\u00e9 il Pd avrebbe eliminato la legge sul finanziamento pubblico ai partiti (min. 19'40\").\n\nLa fine dei rimborsi elettorali non \u00e8 per\u00f2 stata immediata. I rimborsi sono stati versati ai partiti per le spese sostenute per competizioni elettorali precedenti all\u2019entrata in vigore del decreto legge. Essi sono stati erogati con una riduzione del 25% di anno in anno sul totale dovuto (75% nel 2014, 50% nel 2015 e 25% nel 2016) fino ad arrivare all\u2019abolizione totale nel 2017.\n\nRenzi \u00e8 stato segretario del Partito dall\u20198 dicembre 2013 al 12 marzo 2018. \u00c8 quindi attento nel modo in cui formula la sua dichiarazione, che \u00e8 precisa e corretta se si prende alla lettera la prima parte. Il Pd non ha pi\u00f9 ricevuto rimborsi elettorali per le elezioni successive al 2013, ma fino al 2016 ha comunque continuato a ricevere le rate, via via decrescenti, dei rimborsi per le elezioni regionali precedenti all'approvazione della legge: per cui \u00e8 un po\u2019 forzato il \u00abMai abbiamo avuto rimborsi\u00bb che dichiara subito dopo.\n\n\n\nI bilanci del partito certificano come nel 2014, nel 2015 e nel 2016 il PD a guida Renzi abbia beneficiato di alcuni rimborsi elettorali. Essi ammontavano a circa 14,07 milioni di euro per il 2014, 7,39 per il 2015 e 3,44 per il 2016, per un totale di circa 25 milioni di euro. Questi soldi sono per\u00f2 stati ricevuti per finanziare le spese sostenute dal Partito Democratico per tornate elettorali precedenti all\u2019elezione di Matteo Renzi a segretario (nello specifico, quella del 2013).\n\nAbbiamo gi\u00e0 analizzato una dichiarazione di Matteo Renzi sull\u2019abolizione del finanziamento pubblico ai partiti. Adesso come allora, \u00e8 necessario precisare che il decreto di abolizione dei finanziamenti diretti ai partiti \u00e8 stato presentato il 28 dicembre 2013, approvato il 12 febbraio 2014 e diventato legge dello Stato il 20 febbraio 2014.\n\nAllora il governo era presieduto da Enrico Letta. Matteo Renzi era segretario del Pd dall\u20198 dicembre 2013, ma sarebbe diventato Presidente del Consiglio solamente il 22 febbraio 2014, a seguito del giuramento del suo governo.\n\nSecondo l\u2019articolo 15 (comma 4) del Regolamento della Camera dei Deputati e l\u2019articolo 16 (comma 1 e 2) del Regolamento del Senato della Repubblica, i gruppi parlamentari ricevono dei contributi per finanziare le loro attivit\u00e0 istituzionali. Questi fondi vengono erogati attingendo al bilancio della Camera e del Senato, i quali a loro volta vengono finanziati con soldi pubblici.\n\nTale spesa \u00e8 tutt\u2019altro che marginale. Per la Camera dei Deputati essa ammontava a 31,79 milioni di euro nel 2016 (ultimo bilancio consuntivo disponibile), cifra che viene prevista anche per il 2017, il 2018 e il 2019. Per il Senato della Repubblica, i trasferimenti ai gruppi parlamentari equivalevano a circa 21,337 milioni per il 2016, in leggero aumento rispetto ai due anni precedenti, mentre 21,35 milioni venivano previsti per l\u2019anno 2017 (il bilancio consuntivo per il 2017 non \u00e8 stato ancora pubblicato).\n\nTabella 1: Spese del Senato per i senatori in carica e non, i gruppi parlamentari e il personale delle segreterie dei senatori con incarichi costituzionali - Fonte: Senato della Repubblica, Rendiconto delle entrate e delle spese per l\u2019anno 2016\n\nIn un articolo pubblicato da , Perotti avvertiva infatti che \u201ci soldi ricevuti dai partiti attraverso il 2 per mille non sono un regalo deciso da privati: sono a carico di tutti i contribuenti. Il motivo \u00e8 che il 2 per mille \u00e8 di fatto una detrazione al 100 per cento dall\u2019imposta dovuta. Se lo stato raccoglieva 10.000 euro in tasse per pagare sanit\u00e0 e pensioni, e ora un contribuente destina 1 euro a un partito attraverso il 2 per mille, tutti i contribuenti nel loro complesso dovranno pagare 1 euro di tasse in pi\u00f9 per continuare a pagare pensioni e sanit\u00e0\u201d.\n\nMatteo Renzi, rispondendo ad Alessandro Di Battista, ha dichiarato che il Pd non ha ricevuto alcun rimborso pubblico per le spese sostenute per le campagne elettorali affrontate sotto la sua gestione (cominciata nel dicembre 2013). Renzi ha aggiunto che ci\u00f2 \u00e8 stato possibile grazie all\u2019abrogazione della legge sul finanziamento pubblico ai partiti, approvata dal suo partito.\n\nInoltre, non \u00e8 chiaro a chi Matteo Renzi attribuisca il merito dell\u2019abolizione, quando afferma che \u00ababbiamo abolito il finanziamento pubblico ai partiti\u00bb. In concreto, \u00e8 stato il governo Letta - a guida Pd, certo - a presentare e approvare il decreto legge di l\u2019abolizione del finanziamento pubblico diretto ai partiti. Per queste imprecisioni, la dichiarazione di Matteo Renzi si merita un \u201cC\u2019eri quasi\".", "lang": "it"}