{"title": "Misvisende \u00e5 si at Listhaug kj\u00f8pte en steinr\u00f8ys i Spania", "subtitle": "Hun jobbet som praktikant i USA da beslutningen ble tatt.", "author": "www.faktisk.no", "date": null, "vclaim_id": "vclaim-id-24734", "url": "https://www.faktisk.no/faktasjekker/rZq/misvisende-a-si-at-listhaug-kjopte-en-steinroys-i-spania", "vclaim": "3. mai ble Sylvi Listhaug (Frp) utnevnt til eldre- og folkehelseminister. Da hadde det g\u00e5tt et dr\u00f8yt \u00e5r siden hun gikk av som justis- og innvandringsminister etter \u00e5 ha p\u00e5dratt seg opposisjonens vrede p\u00e5 grunn av et omstridt Facebook-innlegg.\n\nBlant dem som reagerte p\u00e5 at Listhaug var tilbake i regjeringsvarmen, var byr\u00e5d for eldre, helse og arbeid i Oslo, Tone Tellevik Dahl (Ap). P\u00e5 Twitter skrev hun:\n\nI et debattinnlegg i VG 7. mai gikk Arbeiderpartiet p\u00e5 nytt til angrep p\u00e5 eldreministeren. I innlegget skriver Tellevik Dahl og byr\u00e5dsleder Raymond Johansen (Ap):\n\nI denne faktasjekken skal vi se p\u00e5 p\u00e5standen om at Listhaug kj\u00f8pte tomten i Spania.\n\nDe viktigste elementene i et kj\u00f8p er \u00e5 bestemme hva som skal kj\u00f8pes og \u00e5 inng\u00e5 en kj\u00f8psavtale med en selger.\n\nEn byr\u00e5d er ikke n\u00f8dvendigvis direkte involvert n\u00e5r kommunen kj\u00f8per noe, men kan likevel ha ansvar for at det skjer. For at det skal v\u00e6re sant at Listhaug kj\u00f8pte sykehjemstomten, m\u00e5 hun enten ha hatt det politiske ansvaret for de som inngikk kj\u00f8psavtalen eller ha v\u00e6rt politisk ansvarlig da beslutningen om \u00e5 kj\u00f8pe tomten ble tatt.\n\nFaktisk.no har spurt Tellevik Dahl om dokumentasjon for p\u00e5standen. Vi har f\u00e5tt svar fra Ellen Moen R\u00f8nning-Arnesen, byr\u00e5dssekret\u00e6r for Tellevik Dahl, p\u00e5 e-post. Arnesen skriver at twittermeldingen til Tellevik Dahl handler om de sakene Listhaug var ansvarlig for som byr\u00e5d.\n\nR\u00f8nning-Arnesen viser til en byr\u00e5dsak fra v\u00e5ren 2006. Den omhandler etableringen av et rehabiliteringssenter og opprettelsen av et spanskregistrert selskap eid av Oslo kommune.\n\nR\u00f8nning-Arnesen opplyser ogs\u00e5 at kj\u00f8pskontrakten for tomten ble signert i februar 2006, etter at Listhaug tiltr\u00e5dte som byr\u00e5d. Videre skriver hun:\n\nVi har ogs\u00e5 faktasjekket Tellevik Dahls p\u00e5stand om at \u00abListhaug la ned alle kj\u00f8kkenene p\u00e5 sykehjem\u00bb:\n\nTil sammen satt Listhaug som byr\u00e5d med ansvar for eldre i Oslo i rundt fem \u00e5r.\n\u2022 18. januar 2006 ble Sylvi Listhaug utnevnt til byr\u00e5d for velferd og sosiale tjenester, if\u00f8lge Oslo kommunes oversikt. Tidligere hadde hun v\u00e6rt byr\u00e5dssekret\u00e6r samme sted.\n\u2022 Fra 29. september 2009 til 6. januar 2011 var Listhaug ansvarlig byr\u00e5d for eldreomsorg. Da overtok Cecilie Brein (Frp).\n\u2022 27. september 2011 gikk Listhaug av som byr\u00e5d da Frp forlot byr\u00e5dssamarbeidet med H\u00f8yre.\n\nVi skal n\u00e5 se p\u00e5 kj\u00f8pet av det Tellevik Dahl kaller \u00aben steinr\u00f8ys i Spania\u00bb. Det dreier seg om en tomt Oslo kommune ville bruke til \u00e5 bygge et rehabiliteringssenter for eldre. Tomten, som har blitt omtalt som \u00abskandaletomten\u00bb, ligger i kommunen Altea i Spania.\n\nRehabiliteringssenteret ble aldri bygget. Prosjektet ble avviklet i 2009 etter at Omsorgsbygg, som hadde ansvar for \u00e5 bygge rehabiliteringssenteret, ble utsatt for noe som framstod som et korrupsjonsfors\u00f8k.\n\nSaken fikk et langvarig etterspill, og Altea-prosjektet ble blant annet gransket av Kommunerevisjonen. Listhaug ble ogs\u00e5 skarpt kritisert for sin h\u00e5ndtering av saken, noe som f\u00f8rte til at opposisjonen i bystyret fremmet et mistillitsforslag mot henne i oktober 2010. Vi vil komme tilbake til det senere.\n\nTomten i Altea har siden v\u00e6rt en hodepine for Oslo kommune, som har fors\u00f8kt \u00e5 selge den, forel\u00f8pig uten hell.\n\nI andre setning i saksdokumentet R\u00f8nning Arnesen viser til, st\u00e5r det bare at eiendommen er kj\u00f8pt. Dokumentet viser ikke at Listhaug kj\u00f8pte tomten.\n\nFor \u00e5 f\u00e5 klarhet i hva som skjedde da tomten ble kj\u00f8pt, ser vi p\u00e5 kapittel 3 i revisjonens rapport \u00abOslo kommunes rehabiliteringssenter i Altea\u00bb fra 2010. Her finner vi en oversikt over prosessen som ledet fram til kj\u00f8pet av tomten i Spania:\n\u2022 Rundt \u00e5rsskiftet 2004\u20132005 hadde Byr\u00e5dsavdeling for eldre og sosiale tjenester forberedende samtaler med Omsorgsbygg om \u00e5 etablere et rehabiliteringssenter for eldre i Spania. Ansvarlig byr\u00e5d for eldreomsorg var Margaret Eckbo (Frp), mens Listhaug var byr\u00e5dssekret\u00e6r.\n\u2022 Byr\u00e5dsavdelingen og Omsorgsbygg inngikk en intensjonsavtale om \u00e5 bygge et sykehjem i Spania 7. april 2005.\n\u2022 Beslutningen om \u00e5 kj\u00f8pe tomten ble tatt 27. oktober 2005, da det ble gitt fullmakt til kj\u00f8p ved et styrevedtak i Omsorgsbygg.\n\u2022 Avtalen om \u00e5 kj\u00f8pe tomten ble inng\u00e5tt 27. desember 2005.\n\u2022 Omsorgsbygg fikk overf\u00f8rt skj\u00f8tet for tomten 9. februar 2006. Da hadde Listhaug v\u00e6rt byr\u00e5d tre uker. P\u00e5 dette tidspunktet rapporterte Omsorgsbygg til Byr\u00e5d for byutvikling.\n\nIf\u00f8lge Kommunerevisjonens rapport ble en person som jobbet delvis for Omsorgsbygg og delvis for Byr\u00e5dsavdeling for eldre og sosiale tjenester over tid prosjektleder for Altea-prosjektet. Denne personen fikk imidlertid f\u00f8rst en arbeidsbeskrivelse i 2008.\n\nTV 2 rapporterte i 2010 at Listhaug under en h\u00f8ring sa at hun som byr\u00e5d hadde ansvaret for at sykehjemmet ble bestilt.\n\nI tr\u00e5den p\u00e5 Twitter 10. mai skrev Tellevik Dahl at Listhaug var parlamentarisk ansvarlig for kj\u00f8pet av tomten. Her viser Tellevik Dahl antakelig til at skj\u00f8tet for tomten ble overf\u00f8rt til Oslo kommune etter at Listhaug tiltr\u00e5dte som byr\u00e5d.\n\nDet er imidlertid naturlig \u00e5 tolke p\u00e5standen om at Listhaug kj\u00f8pte tomten som at hun var delaktig da kj\u00f8psbeslutningen ble tatt, den 27. oktober 2005 eller da avtalen om kj\u00f8p ble inng\u00e5tt 27. desember samme \u00e5r.\n\nFaktisk.no har snakket med Listhaugs politiske r\u00e5dgiver Maria Alseth (Frp), som opplyser at Listhaug var praktikant ved Representantenes hus i Washington, DC fra august til desember 2005.\n\nAlseth forteller videre at Listhaug sluttet som byr\u00e5dssekret\u00e6r f\u00f8r hun reiste til USA. Listhaug jobbet alts\u00e5 ikke i Byr\u00e5dsavdeling for eldre og sosiale tjenester i oktober 2005, da kommunen bestemte seg for \u00e5 kj\u00f8pe tomten i Altea.\n\nSelv om Listhaug var byr\u00e5d da den offisielle kj\u00f8pskontrakten ble undertegnet, ble kj\u00f8psavtalen inng\u00e5tt f\u00f8r hun tiltr\u00e5dte som byr\u00e5d. I tillegg ble beslutningen om \u00e5 kj\u00f8pe den aktuelle tomten tatt mens Listhaug var ute av byr\u00e5det.\n\nTellevik Dahls p\u00e5stand om at Listhaug \u00abkj\u00f8pte en steinr\u00f8ys i Spania\u00bb, er alts\u00e5 misvisende.\n\nLenger nede i Twitter-tr\u00e5den skriver Tellevik Dahl ogs\u00e5 at Listhaug \u00abfikk mistillit og ble kastet\u00bb:\n\nDet er ikke riktig. Ap, SV og R\u00f8dt fremmet mistillitsforslag mot Listhaug p\u00e5 grunn av hennes h\u00e5ndtering av Altea-saken. Da forslaget ble behandlet i bystyret 27. oktober 2010, fikk det ikke flertall. Listhaug ble sittende som byr\u00e5d frem til Frp forlot byr\u00e5dssamarbeidet med H\u00f8yre i september 2011.\n\nKonfrontert med dette i Twitter-tr\u00e5den, skriver Tellevik Dahl at ordet \u00absenere\u00bb mangler i hennes tweet. Men selv om byr\u00e5den hadde tilf\u00f8yd \u00absenere\u00bb, ville p\u00e5standen blitt feil.\n\nListhaug ble ikke kastet som byr\u00e5d p\u00e5 grunn av et mistillitsforslag. Hun gikk av sammen med de andre Frp-byr\u00e5dene da partiet br\u00f8t forhandlingene med H\u00f8yre etter valget i 2011.", "lang": "no"}