{"title": "La strada e il lavoro uccidono molto di pi\u00f9 del nuovo coronavirus", "subtitle": "", "author": "pagellapolitica.it", "date": null, "vclaim_id": "vclaim-id-30674", "url": "https://pagellapolitica.it/dichiarazioni/8519/la-strada-e-il-lavoro-uccidono-molto-di-piu-del-nuovo-coronavirus", "vclaim": "Nel 2017, secondo Eurostat, nei 28 Stati membri Ue (pi\u00f9 Norvegia e Svizzera) sono morte sul posto di lavoro 3.552 persone, mentre gli incidenti non mortali sono stati oltre 3,3 milioni. Rispetto al 2016, nell\u2019ultima rilevazione disponibile le morti sul lavoro sono calate di 36 unit\u00e0.\n\nIn quell\u2019anno, i morti per incidenti stradali nei 28 Paesi Ue erano stati oltre 25.200, in media circa 69 al giorno e poco pi\u00f9 di 483 alla settimana. Gli incidenti stradali gravi, secondo di dati della Commissione Ue, erano stati oltre 135 mila, in media quasi 370 al giorno e circa 2.590 alla settimana.\n\nL\u2019ex sottosegretario del Movimento 5 stelle ha infine ragione quando dice che ad oggi in Europa non ci sono stati morti affetti dal nuovo coronavirus 2019-nCoV. In base ai dati pi\u00f9 recenti dell\u2019Organizzazione mondiale della sanit\u00e0, al 4 febbraio 2020 i contagiati totali erano 20.630, di cui 27 nel nostro continente.\n\nSecondo l\u2019ex sottosegretario del M5s Dell\u2019Orco, i \u00abdati ufficiali\u00bb dicono che negli ultimi sette giorni in Europa ci sono stati 140 morti sul lavoro e circa 2.800 tra morti e feriti gravi per incidenti stradali, a fronte di zero vittime per il nuovo coronavirus.\n\nLe statistiche a livello europeo pi\u00f9 aggiornate risalgono al 2017 (non ci sono dati Eurostat relativi, per dire, a gennaio 2020) e ci dicono che mediamente in Europa ogni settimana muoiono per incidenti sul posto di lavoro poco meno di 70 persone (la met\u00e0 di quanto detto da Dell\u2019Orco) mentre poco pi\u00f9 di 3.000 persone sono vittime di incidenti stradali, non solo perdendo la vita ma rimanendo anche gravemente feriti. \u00c8 poi vero che ad oggi non ci sono ancora stati morti da coronavirus 2019-nCoV in Europa.", "lang": "it"}