{"title": "Carceri italiane: i numeri del problema", "subtitle": "", "author": "pagellapolitica.it", "date": null, "vclaim_id": "vclaim-id-3168", "url": "https://pagellapolitica.it/dichiarazioni/8006/carceri-italiane-i-numeri-del-problema", "vclaim": "\"In Italia registriamo tassi di recidivit\u00e0 del 68 per cento e [...] il 90 per cento degli addetti carcerari sono addetti penitenziari, mentre nel resto d'Europa le proporzioni sono molto diverse e c'\u00e8 spazio per mediatori culturali, assistenti sociali, psicologi, formatori. Oggi solo il 3 o 4 per cento delle persone che sono in carcere seguono un percorso di formazione [...]. Il restante 96-97 per cento si ritrover\u00e0 in condizioni peggiori di quelle di partenza, perch\u00e9 oltre alle sue difficolt\u00e0 di partenza si somma il fatto di essere stato escluso dalla societ\u00e0 civile per tanto tempo\".\n\nViola Carofalo, portavoce del movimento di sinistra Potere al popolo, ha citato diversi dati che a suo parere descrivono bene il problema delle carceri italiane. In particolare, Carofalo ha spiegato che \u00abla nostra idea \u00e8 che il carcere debba avere come scopo il reinserimento sociale, oggi il carcere non serve a quello, ma serve come discarica sociale per i poveretti, e basta farsi un giro in carcere per capirlo\u00bb.\n\nA supporto della propria tesi, la portavoce di Potere al popolo sottolinea che in Italia \u00abregistriamo tassi di recidivit\u00e0 del 68 per cento\u00bb e inoltre \u00abil 90 per cento degli addetti carcerari sono addetti penitenziari, mentre nel resto d'Europa le proporzioni sono molto diverse e c'\u00e8 spazio per mediatori culturali, assistenti sociali, psicologi, formatori\u00bb.\n\nIn ultimo, ricorda che \u00aboggi solo il 3 o 4 per cento delle persone che sono in carcere seguono un percorso di formazione\u00bb e \u00abil restante 96-97 per cento si ritrover\u00e0 in condizioni peggiori di quelle di partenza, perch\u00e9 oltre alle sue difficolt\u00e0 di partenza si somma il fatto di essere stato escluso dalla societ\u00e0 civile per tanto tempo\u00bb.\n\nLa \u201crecidiva\u201d avviene quando una persona gi\u00e0 condannata in passato e poi uscita dal carcere commette un nuovo reato. Carofalo sostiene che il tasso di recidiva in Italia sia pari al 68 per cento, ossia 68 persone gi\u00e0 condannate in passato su cento, una volta scarcerate, tornano a commettere un reato. Un ovvio problema di questa statistica consiste nel fatto che, per poter essere registrato, il recidivo deve anche essere nuovamente scoperto, processato e giudicato colpevole.\n\nIn realt\u00e0, sulla recidiva in Italia ci sono molti pochi numeri, e nessuno recente. Nel 2012 era stato annunciato dal Ministero della Giustizia l\u2019avvio di una ricerca per avere dati ufficiali e aggiornati sul fenomeno, ma a oggi non se ne \u00e8 pi\u00f9 avuta notizia.\n\nUn dato che viene citato spesso \u00e8 appunto quello del 68 per cento. Si ritrova ad esempio nel pi\u00f9 recente rapporto annuale sulla situazione nelle carceri italiane dell\u2019associazione Antigone, una delle pi\u00f9 importanti e stimate nel settore, ed \u00e8 stato citato anche dall\u2019allora ministro della Giustizia Paola Severino nel 2012, nonch\u00e9 definito nel 2015, in un editoriale su , come \u201ci dati ufficiali sulla recidiva\u201d.\n\nLeonardi, a sua volta, citava una statistica raccolta dal DAP e riferita agli scarcerati nel 1998: quell\u2019anno erano stati scarcerati 5.772 condannati, e di questi 3.951, appunto il 68,45%, erano successivamente tornati in carcere. Nello stesso studio, si effettuava una stima della recidiva tra coloro avessero scontato una pena alternativa al carcere: utilizzando dati sulle scarcerazioni del 1998, si rilevava una percentuale di recidiva del 19 per cento.\n\nCarofalo ha quindi ragione, in base ai dati disponibili, quando sostiene che in Italia \u201cregistriamo tassi di recidivit\u00e0 del 68 per cento\u201d. Ma bisogna sottolineare che sono dati molto datati e riferiti a un solo anno. Mancano indagini pi\u00f9 recenti.*\n\nLa seconda affermazione da verificare \u00e8 che \u201cil 90 per cento degli addetti carcerari sono addetti penitenziari, mentre nel resto d'Europa le proporzioni sono molto diverse e c'\u00e8 spazio per mediatori culturali, assistenti sociali, psicologi, formatori\u201d.\n\nIl rapporto rimanda ai dati forniti a livello europeo dal , nelle sue . Il CoE ha pubblicato il suo report pi\u00f9 recente nel marzo 2017, con dati riferiti al 2015. \u00c8 diviso in due parti, la prima sulla popolazione carceraria e la seconda sui condannati che scontano pene alternative al carcere.\n\nL\u2019Italia \u00e8 inoltre il terzo Paese europeo con maggior numero di guardie penitenziarie in rapporto al totale di chi lavora in carcere, dopo Cipro (96,9 per cento) e il Lichtenstein (93,8 per cento). Il Paese con meno addetti penitenziari rispetto al personale \u00e8 la Slovacchia (18,7 per cento).\n\nPer quanto riguarda invece la percentuale di altre professioni all\u2019interno del carcere, si pu\u00f2 notare che la media europea \u00e8 del 4,3 per cento per medici e infermieri (0,2 in Italia), del 2,2 per cento per assistenti sociali e psicologi (0,1 in Italia), del 3,5 per cento per educatori (2,2 in Italia), del 4,8 per cento per i formatori (zero per cento in Italia) e infine del 15,2 per cento per altre tipologie professionali (6,9 in Italia).\n\nCarofalo ha quindi ragione anche quando dice che \u201cnel resto d'Europa le proporzioni sono molto diverse e c'\u00e8 spazio per mediatori culturali, assistenti sociali, psicologi, formatori\u201d.\n\nL\u2019ultima affermazione da verificare \u00e8 che \u201coggi solo il 3 o 4 per cento delle persone che sono in carcere seguono un percorso di formazione\u201d e \u201cil restante 96-97 per cento si ritrover\u00e0 in condizioni peggiori di quelle di partenza, perch\u00e9 oltre alle sue difficolt\u00e0 di partenza si somma il fatto di essere stato escluso dalla societ\u00e0 civile per tanto tempo\u201d.\n\nNell\u2019articolo 27 della Costituzione \u00e8 scritto che \u201cle pene [\u2026] devono tendere alla rieducazione del condannato\u201d. Che attivit\u00e0 di formazione e supporto socio-educativo siano fondamentali per ridurre la recidiva \u00e8 peraltro ritenuto fondamentale dallo stesso governo: nella \u00e8 precisato che \u201cattivit\u00e0 finalizzate alla riduzione della recidiva e realizzazione di politiche attive di reinserimento e di diffusione della cultura della legalit\u00e0\u201d siano un obiettivo strategico per quanto riguarda sia i minori in carcere sia chi stia scontando una pena esterna al carcere.\n\nGli ultimi dati relativi alla formazione in carcere li fornisce il Dap, e sono riferiti al secondo semestre del 2017. I detenuti che al 31 dicembre 2017 frequentavano corsi di formazione professionale erano il 3,79 per cento (2.184 persone su 57.608 presenti nelle carceri italiane), in crescita rispetto al 2,49 per cento dell\u2019anno prima ma in netto calo rispetto a dieci anni prima (5,75 per cento nel 2007) o venti anni prima (6,98 per cento nel 1997).\n\nSarebbe per\u00f2 pi\u00f9 corretto considerare \u201cpercorso di formazione\u201d anche quello scolastico, soprattutto se si pensa che, dei detenuti presenti nelle carceri italiane (58.087 al 31 gennaio 2018), circa un terzo sono di origine straniera (19.818), e dunque potrebbero avere un livello di conoscenza dell\u2019italiano non sufficiente, ad esempio, a sostenere corsi di formazione. Non \u00e8 un caso che nell\u2019anno 2016/2017 erano 5.719 i detenuti che frequentavano corsi di \u201calfabetizzazione e apprendimento dell\u2019italiano\u201d, secondo i dati forniti dal Dap.\n\nNello stesso anno scolastico, erano stati in totale 18.236 i detenuti che avevano seguito un percorso scolastico, mentre nel 2016 altri 200 detenuti avevano seguito corsi universitari. Inoltre bisogna aggiungere che il 31,95 per cento dei detenuti (pari a 18.404 persone) svolge attivit\u00e0 lavorative.\n\nPurtroppo non \u00e8 possibile scorporare questi dati per sapere quanti detenuti effettivamente stiano seguendo percorsi di formazione lavorativa, scolastica e universitaria o stiano lavorando senza sovrapposizioni (\u00e8 infatti possibile che una persona segua un corso scolastico e al contempo svolga un lavoro part-time in carcere), ma sicuramente siamo almeno nell\u2019ordine di un terzo dei presenti nelle carceri italiane.\n\nViola Carofalo \u00e8 piuttosto precisa quando sostiene le proprie argomentazioni citando dati sulle carceri italiane. Sulla recidiva, ripete un dato che viene ripreso da molti anni, in mancanza per\u00f2 di informazioni pi\u00f9 aggiornate. Ha ragione quando dice che il 90 per cento degli addetti carcerari \u00e8 parte del sistema di polizia penitenziaria, e che questa sia una media sensibilmente superiore a quella europea. Il punto sul quale Carofalo pare essere meno precisa e puntuale \u00e8 quello relativo alla formazione di chi \u00e8 in carcere. La portavoce di Potere al popolo sostiene che solo il 4 per cento dei detenuti segua percorsi di formazione, il che \u00e8 vero solo limitatamente ai corsi di formazione professionale. Se per\u00f2 consideriamo formazione anche la frequenza di corsi scolastici, questa percentuale si alza fino a circa un terzo della popolazione carceraria. Per Carofalo, quindi, il verdetto \u00e8 \u201cc\u2019eri quasi\u201d.\n\n\n\n * Abbiamo a disposizione una statistica diversa: il numero dei detenuti che, attualmente in carcere, avevano gi\u00e0 subito una o pi\u00f9 carcerazioni e/o condanne definitive. Nel settembre 2012, ad esempio, circa 29 mila detenuti su 66 mila non erano mai stati incarcerati in precedenza.", "lang": "it"}