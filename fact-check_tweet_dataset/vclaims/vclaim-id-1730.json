{"title": "Qualche numero sulla disoccupazione giovanile", "subtitle": "", "author": "pagellapolitica.it", "date": null, "vclaim_id": "vclaim-id-1730", "url": "https://pagellapolitica.it/dichiarazioni/7677/qualche-numero-sulla-disoccupazione-giovanile", "vclaim": "Il leader della Lega Nord Matteo Salvini ha partecipato all\u2019incontro dei partiti della destra nazionalista europea a Coblenza, in Germania, e durante il suo intervento ha citato le cifre della disoccupazione giovanile italiana. Vediamo di verificare quei numeri.\n\nSecondo i dati ISTAT pi\u00f9 recenti, riferiti a novembre dello scorso anno e ancora provvisori, la disoccupazione giovanile italiana si attesta al 39,4 per cento (il tasso generale di disoccupazione \u00e8 invece dell\u201911,9 per cento). La fascia d\u2019et\u00e0 interessata da questa definizione \u00e8 quella tra i 15 e i 24 anni.\n\nQuesto significa che quattro giovani su dieci non hanno un lavoro? \u00c8 una conclusione che si sente spesso, ma \u00e8 scorretta. Come precisa infatti lo stesso istituto di statistica, la percentuale riguarda solo i giovani tra i 15 e i 24 anni che stanno lavorando o stanno cercando un lavoro, ma non quelli che sono \u201cinattivi\u201d, solitamente perch\u00e9 impegnati negli studi. Quest\u2019ultima categoria \u00e8 quella in cui rientra la stragrande maggioranza dei giovani, come riassumiamo nel grafico successivo.\n\nCome si vede, in questo caso le percentuali sono rovesciate: la stragrande maggioranza dei 35-49enni - in numeri assoluti, poco meno di 10 milioni - lavora, circa un quinto non lavora per scelta o perch\u00e9 scoraggiato, e il 7,7 per cento - un po\u2019 pi\u00f9 di un milione di persone - \u00e8 disoccupato, cio\u00e8 \u00e8 in cerca di lavoro ma non lo trova.\n\nTornando ai giovani, a novembre c\u2019erano dunque circa 630 mila ragazzi disoccupati, da confrontare da un lato con il numero di 15-24enni che stanno ancora studiando o sono comunque inattivi, circa 4,3 milioni, e dall\u2019altro con il totale dei disoccupati in Italia esclusi quelli nella fascia giovanile, che \u00e8 di quasi 2,5 milioni di persone.\n\nMatteo Salvini ha dichiarato che oggi, in Italia, quattro giovani su dieci non hanno un lavoro. In realt\u00e0, circa tre quarti dei giovani non ha un lavoro perch\u00e9 \u00e8 impegnato nello studio o comunque \u00e8 inattivo, mentre la percentuale dei giovani che vorrebbero un lavoro ma non lo trovano \u00e8 del 10 per cento circa dei 15-24enni: dunque, uno su dieci. \u201cPinocchio andante\u201d per il leader della Lega Nord.", "lang": "it"}