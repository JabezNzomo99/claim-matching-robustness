{"title": "Di Maio dice che i benzinai sono i primi a dover fare la fatturazione elettronica", "subtitle": "Il ministro dello Sviluppo economico e del Lavoro Luigi Di Maio ha annunciato il rinvio di sei mesi - dal 1\u00a0luglio 2018 al 1\u00a0gennaio 2019 - per l\u2019introduzione della fattura elettronica obbligatoria per i distributori di carburanti", "author": "www.agi.it", "date": "2018-06-26T07:32+0200", "vclaim_id": "vclaim-id-4296", "url": "https://www.agi.it/fact-checking/benzinai_fatturazione_elettronica_di_maio-4069869/news/2018-06-26/", "vclaim": "Il ministro dello Sviluppo economico e del Lavoro Luigi Di Maio ha annunciato il rinvio di sei mesi - dal 1 luglio 2018 al 1 gennaio 2019 - dell\u2019obbligo della fattura elettronica obbligatoria per i distributori di carburanti.\n\nDi Maio ha giustificato questa decisione sostenendo che \u201c\u00e8 stata lanciata una novit\u00e0 senza dare il tempo e gli strumenti per attrezzarsi. Questa categoria [i benzinai, n.d.R.] si \u00e8 trovata ad essere prescelta per sperimentare, in anticipo su tutte le altre, l\u2019entrata in vigore dell\u2019obbligo di fatturazione elettronica\u201d.\n\nLa fatturazione elettronica \u00e8 richiesta gi\u00e0 da alcuni anni per chi ha a che fare con la pubblica amministrazione. In base alla legge Finanziaria 2008 (art. 1 co. 209-214) le fatture in forma cartacea non possono essere accettate da parte della Pubblica Amministrazione, n\u00e9 \u00e8 possibile procedere al relativo pagamento. La trasmissione delle fatture avviene attraverso il Sistema di Interscambio (SdI). In concreto, l\u2019obbligo \u00e8 entrato in vigore nel marzo 2015.\n\nAnche il percorso verso l\u2019obbligo di fatturazione elettronica \u00e8 nato alcuni anni fa. La legge n.23 dell\u201911 marzo 2014 ha dato (art. 9 co. 1 lett. d) ed e)) al governo la delega a \u201cincentivare, mediante una riduzione degli adempimenti amministrativi e contabili a carico dei contribuenti, l'utilizzo della fatturazione elettronica e la trasmissione telematica dei corrispettivi\u201d.\n\nIn attuazione di tale delega, oltre un anno dopo la prima legge-delega \u00e8 stato emanato il decreto legislativo 5 agosto 2015, n. 127. Qui si prevedeva (art. 1 co.1-2) che, a partire dal 1\u00b0 luglio 2016, l\u2019Agenzia delle entrate mettesse a disposizione dei contribuenti, gratis, un servizio per la generazione, la trasmissione e la conservazione delle fatture elettroniche, e che a partire dal primo gennaio 2017 il ministero dell\u2019Economia mettesse a disposizione dei soggetti passivi dell\u2019Iva il \u201cSistema di interscambio\u201d per trasmettere e ricevere le fatture elettroniche (istituito gi\u00e0 nel 2007 per le relazioni con la pubblica amministrazione).\n\nDunque la prima categoria a cui \u00e8 stato imposto l\u2019obbligo di fatturazione elettronica non \u00e8 quella dei benzinai, ma quella di distributori automatici (vending machine). In seguito all\u2019imposizione dell\u2019obbligo \u2013 come specifica il provvedimento dell\u2019Agenzia delle entrate del 30 giugno 2016 \u2013 i titolari di vending machine hanno dovuto censire i propri apparecchi e adeguarli (ma \u00e8 previsto che il processo di sostituzione possa protrarsi fino al 2022) per essere letti da un \u201cdispositivo mobile censito dal sistema dell\u2019Agenzia delle entrate\u201d che trasmette le informazioni necessarie (incassi e cos\u00ec via) all\u2019Agenzia stessa.\n\nQuesto provvedimento \u00e8 stato in effetti emanato il 30 aprile 2018 e, come specifica il sito dell\u2019Agenzia, \u201cda mesi, inoltre, \u00e8 disponibile una procedura web gratuita di Agenzia (utilizzabile anche da smartphone e tablet) per generare, trasmettere e conservare le fatture elettroniche e un portale che offre servizi per consultare e monitorare i flussi informativi delle fatture inviate e ricevute dal Sistema di Interscambio\u201d.\n\nUn\u2019affermazione, questa, che viene criticata dai sindacati. La Fegica Cisl (Federazione italiana gestori carburanti e affini) il 15 giugno denunciava che \u201cgli strumenti tecnologici - app e software per pc - indispensabili all\u2019assolvimento di tali obblighi previsti dalla normativa e che l\u2019Amministrazione avrebbe gi\u00e0 dovuto mettere gratuitamente a disposizione dei gestori da mesi, non sono stati ancora resi n\u00e9 pubblici n\u00e9 tantomeno fruibili\u201d.\n\nDal sindacato hanno spiegato che \u00e8 vero, come sostiene l\u2019Agenzia delle entrate, che la procedura web gratuita sia disponibile, ma che questa \u00e8 talmente complicata e richiede talmente tanti passaggi che di fatto \u00e8 spesso inutilizzabile per chi la dovrebbe usare. Sarebbe quindi necessario mettere a disposizione \u201capp e software\u201d che semplifichino drasticamente la procedura, prima di poter pensare di rendere la fatturazione elettronica obbligatoria.\n\nAnche il rinvio, spiegano sempre dalla Fegica-Cisl, di per s\u00e9 non \u00e8 sufficiente e si spera \u2013 anche considerato che la sperimentazione doveva iniziare sui benzinai proprio grazie alla disponibilit\u00e0 manifestata da questi in sede di concertazione col precedente governo \u2013 che dagli incontri delle prossime ore possa uscire una soluzione tecnicamente adeguata e condivisa. La serrata che i benzinai avevano proclamato per il 26 giugno nel frattempo \u00e8 stata revocata.\n\nDi Maio ha ragione, secondo quanto affermano alcune associazioni di categoria, nel sostenere che non siano stati dati gli strumenti per adeguarsi all\u2019obbligo di fatturazione elettronica. In particolare, i sindacati contestano la inutilizzabilit\u00e0 in concreto della procedura gratuita disposta dall\u2019Agenzia delle entrate, e chiedono che vengano implementati strumenti pi\u00f9 semplici da usare (app e software).\n\nSui tempi il discorso \u00e8 pi\u00f9 complesso, perch\u00e9 se tali strumenti \u201csemplici\u201d fossero stati messi a disposizione con sufficiente anticipo, le scadenze previste sarebbero state ragionevoli secondo i sindacati stessi.\n\nPoco preciso comunque affermare, come fa il leader pentastellato, che la categoria dei distributori di carburante sia stata la prima a sperimentare tale obbligo. Come abbiamo visto, prima ancora dei benzinai era toccato ai distributori automatici.", "lang": "it"}