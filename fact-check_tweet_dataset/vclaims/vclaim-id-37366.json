{"title": "Nei, Hitlers parti NSDAP var ikke s\u00f8sterpartiet til det norske Arbeiderpartiet", "subtitle": "Hitler forb\u00f8d Aps s\u00f8sterparti da han kom til makten.", "author": "www.faktisk.no", "date": null, "vclaim_id": "vclaim-id-37366", "url": "https://www.faktisk.no/faktasjekker/6R6/nei-hitlers-parti-nsdap-var-ikke-sosterpartiet-til-det-norske-arbeiderpartiet", "vclaim": "Det finnes mange Facebook-grupper som er kritiske til den politiske venstresiden generelt og Arbeiderpartiet spesielt. I flere av disse gruppene hevdes det stadig at Adolf Hitler tilh\u00f8rte den politiske venstresiden, og at partiet hans NSDAP var et sosialistisk parti.\n\nEt bilde som har blitt delt de siste m\u00e5nedene, hevder \u00e5 komme med \u00abfakta som venstresiden ikke vil innr\u00f8mme\u00bb. P\u00e5 bildet kommer det tre p\u00e5stander:\n\nOgs\u00e5 p\u00e5 Twitter har det nylig blitt hevdet at \u00abnazisme er venstre-ekstremisme\u00bb, og at NSDAP var et \u00abkollektivistisk sosialistisk system\u00bb. Jan-Ove Fromreide er if\u00f8lge Filter Nyheter administrator for den innvandrer- og muslimkritiske Facebook-gruppen Fedrelandet viktigst.\n\nI fjor publiserte blogger Hanne Nabinthu Herland et innlegg hvor hun slo fast at Hitler var sosialist:\n\nOgs\u00e5 i kommentarfeltene til redakt\u00f8rstyrte medier er det enkelte som er overbeviste om at Hitlers parti var s\u00f8sterpartiet til Arbeiderpartiet. For eksempel i diskusjonsforumet p\u00e5 Hegnar.no:\n\nTilbake til bildet av Hitler. Vi skal se p\u00e5 den siste p\u00e5standen f\u00f8rst. Stemmer det at NSDAP var s\u00f8sterpartiet til Arbeiderpartiet f\u00f8r og under krigen?\n\nNSDAP er en forkortelse for Nationalsozialistische Deutsche Arbeiterpartei, tysk for Det nasjonalsosialistiske tyske arbeiderparti. Partiet ble stiftet i 1920 og Hitler ble leder i 1921. NSDAP overtok makten i Tyskland i 1933, etter at landet hadde blitt spesielt hardt rammet av den verdensomspennende \u00f8konomiske depresjonen.\n\nHitler forb\u00f8d alle andre partier og styrte landet som et nasjonalsosialistisk diktatur frem til krigens slutt i 1945. Etter krigen ble partiet og alle dets sideorganisasjoner forbudt etter at krigsforbryterdomstolen i N\u00fcrnberg hadde erkl\u00e6rt NSDAP som en forbrytersk organisasjon.\n\nTerje Emberland er seniorforsker ved Senter for studier av Holocaust og livssynsminoriteter (HL-senteret). Han avviser kontant at NSDAP var s\u00f8sterpartiet til det norske Arbeiderpartiet:\n\n\u2013 Det er helt feil, og det skal bare ett googles\u00f8k til for \u00e5 finne ut at det er l\u00f8gn. Det er ingen som kan sveve i den villfarelsen, og sprer man dette, er det fordi man bevisst \u00f8nsker \u00e5 desinformere, sier Emberland til Faktisk.no.\n\n\u2013 Denne typen p\u00e5stander inng\u00e5r i det konspirasjonsteoretiske hatet mot Arbeiderpartiet, som er veldig utbredt p\u00e5 den ytterste h\u00f8yresiden i sosiale medier. De som sprer dette, hevder at Ap lyver om sin egentlige intensjon, som er \u00e5 \u00f8delegge det norske samfunnet. De mest ekstreme innenfor dette milj\u00f8et blir av PST sett p\u00e5 som en sikkerhetsrisiko.\n\nHeller ikke \u00d8ystein S\u00f8rensen, professor i historie ved Universitetet i Oslo, er i tvil om at p\u00e5standen om at NSDAP og det norske Arbeiderpartiet var s\u00f8sterpartier, er helt feil:\n\n\u2013 Det er helt \u00e5penbart feil. S\u00f8sterpartiet til Arbeiderpartiet i Norge var det tyske sosialdemokratiske partiet SPD. Det ble forbudt av Hitler i 1933, p\u00e5 samme m\u00e5te som Arbeiderpartiet ble forbudt under den tyske okkupasjonen av Norge, sier han til Faktisk.no.\n\nB\u00e5de S\u00f8rensen og Emberland viser til at de sosialdemokratiske partiene i Tyskland og Norge var blant de f\u00f8rste som advarte mot nasjonalsosialismen, som er et annet ord for nazisme. Mange sentrale tyske sosialdemokrater flyktet ogs\u00e5 til Norge etter Hitlers maktovertagelse av frykt for \u00e5 bli drept. Den mest kjente var Willy Brandt, som senere ble forbundskansler i Vest-Tyskland.\n\n\u2013 NSDAP hadde et klart fiendebilde, og sosialister og sosialdemokrater var de aller f\u00f8rste de begynte \u00e5 forf\u00f8lge da de kom til makten, sier Emberland.\n\nSelv om Hitlers parti kalte seg et nasjonalsosialistisk arbeiderparti, er det alts\u00e5 helt feil at NSDAP var s\u00f8sterpartiet til det norske Arbeiderpartiet. Aps tyske s\u00f8sterparti het Sozialdemokratische Partei Deutschlands (SPD), og ble forbudt da Hitler kom til makten i 1933.\n\nS\u00e5 g\u00e5r vi over til den f\u00f8rste og andre p\u00e5standen i bildet. Er det riktig at Hitler tilh\u00f8rte venstresiden og at han egentlig var sosialist?\n\nDette synes Emberland og S\u00f8rensen det er litt vanskeligere \u00e5 svare p\u00e5. Hvis man legger de allmenne definisjonene av sosialisme og venstresiden til grunn, er begge likevel klare p\u00e5 at Hitler ikke var sosialist og han ikke tilh\u00f8rte venstresiden.\n\n\u2013 Den nasjonalsosialistiske bevegelsens selvforst\u00e5else gj\u00f8r det vanskelig \u00e5 plassere den. Nazistene ville ikke v\u00e6re noe sted p\u00e5 p\u00e5 den tradisjonelle h\u00f8yre-venstreaksen og hevet seg over den. I tillegg inneholder nasjonalsosialismen ideologiske elementer som man kan finne p\u00e5 begge sider, sier S\u00f8rensen.\n\n\u2013 \u00c5 si at Hitler tilh\u00f8rte venstresiden, er likevel en mening som fortoner seg helt urimelig for meg. Hans nasjonalsosialistiske bevegelse ble verken i sin egen selvforst\u00e5else eller av noen motstandere, oppfattet \u00e5 tilh\u00f8re venstresiden.\n\nHistorieprofessoren forklarer at nasjonalsosialismen var noe helt nytt som skulle skape en helt ny type samfunn. Nasjonalsosialismen tok opp i seg enkeltelementer fra andre ideologiske og politiske retninger, men forkastet dem som helhet alle sammen.\n\n\u2013 Det er ikke lett \u00e5 plassere nasjonalsosialismen p\u00e5 en h\u00f8yre-venstreskala, men blir jeg presset til \u00e5 gj\u00f8re det, er det gode grunner til \u00e5 plassere den ekstremt til h\u00f8yre, sier S\u00f8rensen.\n\n\u2013 Samtidig kunne man finne b\u00e5de fl\u00f8yer og enkeltpersoner som var mer venstreorientert ogs\u00e5 blant nasjonalsosialistene. Nasjonalsosialismen inneholdt elementer av sosial rettferdighet, utjevning og n\u00f8dvendig statlig styring og kontroll med \u00f8konomien, men det samlede tankegodset gj\u00f8r at jeg plasserer dem ytterst til h\u00f8yre.\n\n\u2013 Hitler tilh\u00f8rte den milit\u00e6re, autorit\u00e6re h\u00f8yresiden. Han var nasjonalsosialist, og h\u00f8rte ikke til p\u00e5 venstresiden, sier seniorforskeren.\n\n\u2013 Nazistene plasserer seg selv litt i midten av det politiske h\u00f8yre-venstre spekteret. Man kan snakke om ekstremisme fra midten, en tredje vei som samfunnet skal g\u00e5. De \u00f8nsket ikke ren kapitalisme eller sosialisme, men en total samfunnsforandring.\n\nForskere definerer if\u00f8lge Emberland fascismen som en slags tredje vei mellom kapitalisme og sosialisme. Fascismen og tysk nasjonalsosialisme var p\u00e5 sin m\u00e5te en revolusjon\u00e6r bevegelse, men \u00f8nsket en helt annen type revolusjon enn det venstresiden snakket om. Nasjonalsosialistene ville ha en raserevolusjon:\n\n\u2013 Det eneste som var viktig for dem var folkefellesskap og rase. Dette skulle overstyre alle klassemotsetninger og gj\u00f8re slutt p\u00e5 klassekamp. Dermed var de sterkt anti-sosialistiske, sier Emberland.\n\nHan viser ogs\u00e5 til en annen vesentlig forskjell p\u00e5 sosialdemokrater/sosialister og nasjonalsosialister. Mens den f\u00f8rste gruppen var internasjonalistiske og kjemper for globale, universelle rettigheter, var det for den andre gruppen ingen moral utenfor folkefelleskapet og rasen.\n\n\u2013 For nazistene handlet alt om \u00e5 sikre rasefellesskapet. Alle velferdstiltak som nazistene startet, handlet om \u00e5 gj\u00f8re det tyske folket kampberedt. De hadde ingen internasjonale perspektiver, mens sosialister er internasjonale i sin grunnoppfatning, p\u00e5peker Emberland.\n\nNasjonalsosialisme og sosialisme er alts\u00e5 ikke det samme, og denne begrepsforvirringen er sannsynligvis noe av \u00e5rsaken til at Hitler av mange blir omtalt som sosialist og plassert p\u00e5 den politiske venstresiden. En annen \u00e5rsak til forvirringen kan v\u00e6re at flere fremtredende nazister selv omtalte seg som sosialister.\n\n\u2013 Det er ikke vanskelig \u00e5 finne slike uttalelser. Selvforst\u00e5elsen hos Hitler og mange andre nazister, var at de forfektet den sanne, ekte sosialismen, sier \u00d8ystein S\u00f8rensen.\n\n\u2013 De definerte selv som sosialister, men deres definisjon er ikke noe andre sosialister vil akseptere. Et viktig skille er at nasjonalsosialistene forkastet ideen om klassekamp og eksistensen av sosiale klasser. Sosialismen baserer seg p\u00e5 at grunnleggende klasseforskjeller eksisterer.\n\nDette bildet blir delt p\u00e5 Facebook som et \u00abbevis\u00bb p\u00e5 at Hitler var sosialist. P\u00e5 arbeidernes internasjonale kampdag \u2013 1. mai i 1927 \u2013 skal han ha kommet med en uttalelse som starter slik:\n\nDet amerikanske faktasjekk-nettstedet Snopes har unders\u00f8kt om dette er noe Hitler har sagt. Deres konklusjon er at det ikke var Hitler, men hans politiske rival Gregor Strasser som skrev dette i en pamflett i 1926. Pamfletten ble if\u00f8lge Snopes skrevet i en tid da NSDAP fors\u00f8kte \u00e5 appellere til ultranasjonalister b\u00e5de p\u00e5 venstre- og h\u00f8yresiden for \u00e5 \u00f8ke sin da beskjedne oppslutning.\n\nStrasser ledet NSDAPs venstre fl\u00f8y og var uenig med Hitler b\u00e5de n\u00e5r det gjaldt antisemittisme og hans fl\u00f8rt med kapitalismen. Strasser forlot partiet i 1932 og ble myrdet etter ordre fra Hitler i 1934.\n\u2022 Hitlers parti, NSDAP, var ikke s\u00f8sterpartiet til det norske Arbeiderpartiet. Det var derimot det tyske sosialdemokratiske partiet SPD.\n\u2022 Sosialdemokrater og kommunister var blant hovedfiendene til Hitler og NSDAP. Mange ble drept eller sendt i konsentrasjonsleir.\n\u2022 Det er vanskelig \u00e5 plassere NSDAP p\u00e5 en tradisjonell politisk h\u00f8yre-venstreakse. Hvis ekspertene Faktisk.no har snakket med likevel m\u00e5 plassere partiet, mener de at det h\u00f8rer til p\u00e5 ytterste h\u00f8yre fl\u00f8y.\n\u2022 Nasjonalsosialisme er ikke det samme som sosialisme. Nasjonalsosialismen eller nazismen tok opp i seg elementer b\u00e5de fra sosialismen og kapitalismen, men m\u00e5let var \u00e5 skape en tredje vei for samfunnet.\n\u2022 Mens sosialister er internasjonalistiske og kjemper for globale, universelle rettigheter, var nasjonalsosialistene kun opptatt av rasen og folkefellesskapet.", "lang": "no"}