{"title": "Quante piccole e medie imprese in Italia?", "subtitle": "", "author": "pagellapolitica.it", "date": null, "vclaim_id": "vclaim-id-5183", "url": "https://pagellapolitica.it/dichiarazioni/6176/quante-piccole-e-medie-imprese-in-italia", "vclaim": "\"In Italia le piccole e medie imprese costituiscono oltre il 95% delle attivit\u00e0 produttive e solo il 5% di queste ha pi\u00f9 di 10 dipendenti. [...] L'81% degli occupati del settore privato lavora in una piccola e media impresa\".\n\nLuigi Di Maio, esponente di spicco del Movimento 5 Stelle, sottolinea l'importanza delle piccole e medie imprese per il settore produttivo italiano e il loro peso sul fronte occupazionale. Esaminiamo per ordine i vari dati, prendendo come punto di riferimento il rapporto sulle Pmi per il 2014 stilato dalla Commissione Europea (i dati sono relativi al 2013).\n\nPrima di fiondarci sui dati forniamo qualche definizione per capire di cosa si parla. Secondo la definizione europea, le Pmi vengono identificate sulla base del loro numero di dipendenti e del loro fatturato o bilancio. Tra le Pmi sono considerate (i) microimprese quelle con meno di 10 dipendenti e un fatturato o totale di bilancio non superiore a 2 milioni di euro; (ii) piccole quelle con 10-50 dipendenti e un fatturato/totale di bilancio non superiore a 10 milioni di euro; e (iii) medie quelle con 50-250 dipendenti e un fatturato non superiore a 50 milioni di euro o un totale di bilancio non superiore a 43 milioni di euro. Passiamo ora ai dati citati da Di Maio.\n\nE' vero che le Pmi in Italia costituiscono oltre il 95% delle imprese. Di Maio poteva spingersi anche oltre: le Pmi, infatti, rappresentano quasi la totalit\u00e0 delle imprese italiane: sono il 99,9%, mentre le grandi imprese sono appena uno 0,1% del totale.\n\nAnche questo \u00e8 vero. Di quel 99,9% di Pmi, il 94,8% sono microimprese, vale a dire con meno di 10 dipendenti, mentre il 4,6% \u00e8 costituito da piccole (tra 10 e 50 dipendenti) e lo 0,5% da medie (tra 50 e 250 dipendenti).", "lang": "it"}