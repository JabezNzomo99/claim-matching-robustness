{"title": "Salvini ha quasi ragione sui 160 mila che vanno a \u00abfarsi curare\u00bb in Lombardia", "subtitle": "", "author": "pagellapolitica.it", "date": null, "vclaim_id": "vclaim-id-45332", "url": "https://pagellapolitica.it/dichiarazioni/8642/salvini-ha-quasi-ragione-sui-160-mila-che-vanno-a-farsi-curare-in-lombardia", "vclaim": "\u00abL\u2019anno scorso sono venuti a farsi curare e operare negli ospedali lombardi 164 mila cittadini italiani da altre regioni [...]. Se l\u2019anno scorso 160 mila italiani hanno dovuto pagare il treno, l\u2019aereo, prendere la macchina e venire negli ospedali lombardi a farsi curare, vuol dire che c\u2019\u00e8 una sanit\u00e0 che funziona in \u201ctempi di pace\u201d\u00bb (min. 37:00)\n\n\u00abL\u2019anno scorso sono venuti a farsi curare e operare negli ospedali lombardi 164 mila cittadini italiani da altre regioni\u00bb, ha detto Salvini. Secondo l\u2019ex ministro dell\u2019Interno, queste sono persone che \u00abhanno dovuto pagare il treno, l\u2019aereo, prendere la macchina e venire negli ospedali lombardi a farsi curare\u00bb e questo sarebbe la prova della qualit\u00e0 del servizio sanitario della regione, criticato nelle ultime settimane per come ha affrontato l\u2019epidemia.\n\nAbbiamo verificato che cosa dicono i numeri e Salvini riporta cifre corrette; meno centrata \u00e8 invece la seconda parte del ragionamento. Vediamo meglio perch\u00e9.\n\nIn questo ambito i dati pi\u00f9 aggiornati del Ministero della Salute sono stati pubblicati a gennaio 2020, nel \u201cRapporto annuale sull\u2019attivit\u00e0 di ricovero ospedaliero\u201d (qui consultabile), e fanno riferimento al 2018.\n\nSalvini dice che i suoi dati fanno riferimento al 2019: abbiamo contattato il Ministero della Salute e l\u2019Assessorato al Welfare della Regione Lombardia per sapere se esistono statistiche cos\u00ec aggiornate, ma siamo ancora in attesa di risposta. In ogni caso, come vedremo meglio tra poco, i numeri citati dal leader della Lega sulla mobilit\u00e0 sanitaria in Lombardia corrispondono sostanzialmente a quelli registrati per il 2018.\n\nNel 2018 in Lombardia ci sono stati in totale 146.351 ricoveri per acuti (ossia tutti i ricoveri non riabilitativi e non di lungodegenza) di persone non residenti in Lombardia. Di questi oltre 145 mila ricoveri, 116.692 \u2013 primato in Italia \u2013 sono stati ricoveri per acuti in regime ordinario, cio\u00e8 che prevede il pernottamento nella struttura ospedaliera, e 29.659 in regime diurno, con la presenza in ospedale per una sola giornata.\n\nIn concreto: pi\u00f9 una regione ha propri cittadini residenti che vanno a curarsi altrove, maggiori saranno i costi. Meno una regione ha propri cittadini residenti che vanno curarsi altro, minori saranno i costi.\n\nSecondo le elaborazioni della Fondazione Gimbe, nel 2017 (dati pi\u00f9 aggiornati) la Lombardia ha maturato crediti dalle altre regioni per la mobilit\u00e0 sanitaria pari a quasi un miliardo e 167 milioni di euro, circa il doppio degli oltre 578 mila euro maturati dall\u2019Emilia-Romagna, al secondo posto in questa speciale classifica. Regioni come Campania, Calabria e Lazio \u2013 collocate nelle ultime tre posizioni \u2013 hanno invece registrato saldi negativi superiori ai 200 milioni di euro.\n\nIn totale, secondo la Fondazione Gimbe, nel 2017 il valore della mobilit\u00e0 sanitaria regionale ha superato i 4 miliardi e 578 milioni di euro, circa il 4 per cento della spesa sanitaria totale (che ha superato i 113 miliardi e 131 milioni di euro).\n\nCome ha sottolineato la stessa Fondazione Gimbe in un altro rapporto del 2019, il servizio sanitario ospedaliero in Lombardia \u00e8 effettivamente tra i migliori in Italia. Perch\u00e9 allora abbiamo detto che la seconda parte del ragionamento di Salvini \u00e8 meno centrata della prima? Vediamo i dettagli.\n\nUna conclusione intuitiva che si potrebbe fare alla luce dei dati appena visti \u2013 e come fa Salvini \u2013 \u00e8 che il primato della Lombardia nella mobilit\u00e0 sanitaria corrisponde a un primato anche nella qualit\u00e0 dei servizi ospedalieri. Se tanta gente non residente in Lombardia viene curata in questa regione, una spiegazione intuitiva \u00e8 che la sua sanit\u00e0 sia migliore delle altre, o tra le migliori.\n\nIl problema \u00e8 che le cose sono pi\u00f9 complesse di cos\u00ec, come sottolinea anche il Ministero della Salute nel suo rapporto di gennaio 2020. \u00c8 vero che i numeri sulla mobilit\u00e0 sanitaria possono essere usati come indicatori della \u00abqualit\u00e0 dell\u2019assistenza sanitaria erogata\u00bb, ma allo stesso tempo bisogna tenere conto di altri fattori.\n\nPer esempio, scrive il Ministero della Salute, \u00aboccorre tenere presente il fenomeno della \u201cmobilit\u00e0 di confine\u201d, in base al quale la popolazione che risiede in prossimit\u00e0 del confine con un\u2019altra regione tende comunque ad effettuare prestazioni sanitarie al di fuori della propria regione per motivi che esulano dalla qualit\u00e0 e dall\u2019offerta assistenziale disponibile (ad esempio, per motivazioni legate alla comodit\u00e0 degli spostamenti), fenomeno che tende ad alterare una corretta lettura della mobilit\u00e0, poich\u00e9 \u00e8 difficilmente eliminabile e, tra l\u2019altro, \u00e8 influenzato anche dalla dimensione e dalla forma dei confini regionali\u00bb.\n\nNon necessariamente, dunque, stiamo parlando di \u00ab160 mila\u00bb persone che hanno preso un treno, un aereo o una macchina per andare in Lombardia perch\u00e9 l\u00ec \u00abc\u2019\u00e8 una sanit\u00e0 che funziona\u00bb, come dice Salvini.\n\nPer esempio, una parte di ricoverati non residenti in Lombardia potrebbe riguardare persone che vivono e hanno il domicilio in quella regione, ma sono residenti altrove. Pensiamo a studenti fuori sede o giovani che non hanno ancora spostato la residenza, e che quindi si fanno curare l\u00ec per un evento imprevisto, e non direttamente per una scelta sulla qualit\u00e0 dei servizi.\n\nIn generale bisogna tenere presente, come hanno sottolineato l\u2019Istat in un rapporto del 2019 e alcuni esperti, che la mobilit\u00e0 sanitaria \u00ab\u00e8 un fenomeno complesso spesso generato da una molteplicit\u00e0 di fattori\u00bb. Tra questi non ci sono solo \u00abla prossimit\u00e0 dei presidi ospedalieri\u00bb o \u00abla qualit\u00e0 delle prestazioni erogate\u00bb, ma anche \u00abla casualit\u00e0 associata agli spostamenti temporanei della popolazione\u00bb.\n\nMatteo Salvini ha detto che \u00abl\u2019anno scorso sono venuti a farsi curare e operare negli ospedali lombardi 164 mila cittadini italiani da altre regioni\u00bb. Secondo il leader della Lega, stiamo parlando di persone che \u00abhanno dovuto pagare il treno, l\u2019aereo, prendere la macchina e venire negli ospedali lombardi a farsi curare\u00bb e questo, in Lombardia, \u00abvuol dire che c\u2019\u00e8 una sanit\u00e0 che funziona in \u201ctempi di pace\u201d\u00bb.\n\nAbbiamo verificato: il dato sulla mobilit\u00e0 sanitaria \u00e8 corretto. Secondo i dati pi\u00f9 aggiornati del Ministero della Salute, nel 2018 (un anno prima di quello indicato da Salvini) in Lombardia ci sono stati in totale 164.832 ricoveri \u2013 primato italiano \u2013 di persone residenti in altre regioni. Le classifiche danno poi la sanit\u00e0 lombarda alle prime posizioni in Italia.", "lang": "it"}