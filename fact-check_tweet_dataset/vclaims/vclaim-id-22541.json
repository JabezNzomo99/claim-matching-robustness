{"title": "Nei, studien viser ikke at hunder kan gjenkjenne onde mennesker", "subtitle": "Studien har ikke unders\u00f8kt hvordan hunder reagerer p\u00e5 \u00abonde\u00bb mennesker.", "author": "www.faktisk.no", "date": null, "vclaim_id": "vclaim-id-22541", "url": "https://www.faktisk.no/faktasjekker/AnR/nei-studien-viser-ikke-at-hunder-kan-gjenkjenne-onde-mennesker", "vclaim": "I en artikkel i Sosialnytt.no som ble publisert 19. august hevdes det at hunder kan gjenkjenne mennesker som er onde.\n\nTeksten starter med \u00e5 referere til at hunder har en rekke fantastiske egenskaper, som \u00e5 lukte seg frem til godt skjult narkotika. Dette er ikke omstridt.\n\nS\u00e5 hevder nettstedet at hunder er eksperter i \u00e5 lese kroppsspr\u00e5k, noe som gj\u00f8r at de faktisk kan skille gode fra onde mennesker bare ved \u00e5 se p\u00e5 dem. Selv om adjektivet \u00abond\u00bb st\u00e5r i hermetegn i tittelen, st\u00e5r ordet uten hermetegn i br\u00f8dteksten.\n\nNettsiden viser til en studie som ble publisert i det vitenskapelige magasinet Neuroscience and Biobehavioral Reviews i 2017.\n\nIf\u00f8lge Sosialnytt.no viser studien at hunder kan oppfatte at et menneske er \u00abslemt\u00bb mot et annet, og reagere p\u00e5 dette.\n\nSosialnytt.no har over 80 000 f\u00f8lgere p\u00e5 Facebook, og hadde i august mer engasjement der enn NRK.no.\n\nFaktisk.no tar kontakt med Sosialnytt.no og sp\u00f8r om de har brukt andre kilder til saken.\n\nRedakt\u00f8r Eivind Ertesv\u00e5g henviser ogs\u00e5 til en artikkel i Cosmopolitan, med tittelen \u00abScience confirms Dogs really can tell if someones a sh*t person\u00bb, som ogs\u00e5 refererer til den samme studien.\n\nOversatt til norsk betyr dette noe slikt som: Vitenskapen bekrefter at hunder faktisk kan merke om noen er en drittsekk.\n\nTil tross for den kraftige tittelen, skriver Cosmopolitan i artikkelen at hunder kan vite om noen er en snill person eller ikke, og vil tilpasse atferden sin etter det.\n\nSenere viser redakt\u00f8r Ertesv\u00e5g ogs\u00e5 til nettsiden Phys.org, som har valgt en annen tittel til omtalen av studien: Tester tyder p\u00e5 at hunder og aper har en menneskelignende sans for moral.\n\nI konklusjonen rapporterte forskerne at dyrene viste en klar avsky mot \u00e5 motta en matbit fra personen som ikke hadde hjulpet. Dette viser if\u00f8lge forskerne at apene og hundene gj\u00f8r sosiale vurderingen p\u00e5 lignende m\u00e5te som barn, viser han til.\n\nIf\u00f8lge forskernes eget sammendrag, viser studien at hunder vurderer mennesker negativt, dersom de nekter \u00e5 hjelpe hundenes eiere.\n\nFaktisk.no har f\u00e5tt forsker Judit Vas ved Norges milj\u00f8- og biovitenskapelige universitet (NMBU) til \u00e5 vurdere p\u00e5standen.\n\nVas tok mastergraden p\u00e5 kommunikasjon mellom hunder og mennesker, og jobber ved Institutt for husdyr- og akvakulturvitenskap. I sin doktorgrad forsket hun videre p\u00e5 temaet samt p\u00e5 genetiske variasjoner i hunders personlighetstrekk.\n\n\u2013 For det f\u00f8rste er det en overdrivelse \u00e5 si at noen av deltakerne i studien var slemme, eller oppf\u00f8rte seg slemt, forklarer Judit Vas.\n\nStudien som Sosialnytt lenker til, er en samlestudie om hvordan b\u00e5de barn, hunder og kapusiner-aper oppfatter og reagerer p\u00e5 menneskers samspill. Judit Vas har vurdert disse forskernes originale hundestudie, som delkapittelet refererer til.\n\nI alt deltok 54 hunder av ulike raser og aldere med sine eiere. Hundene ble delt inn i tre like store grupper, som s\u00e5 ble testet for tre ulike iscenesatte situasjoner.\n\nTestene gikk ut p\u00e5 at hundens eier pr\u00f8vde \u00e5 \u00e5pne en gjennomsiktig boks og ba om hjelp fra en annen person, mens hunden s\u00e5 p\u00e5.\n\nDen andre personen var en skuespiller som henholdsvis hjalp hundens eier med \u00e5 \u00e5pne boksen, eller avviste \u00e5 hjelpe ved \u00e5 snu hodet bort.\n\n\u2013 Skuespilleren i fors\u00f8ket var alts\u00e5 ikke slem eller ond, kommenterer Vas.\n\nI alle testene satt ogs\u00e5 en kontrollperson ved hundeeierens andre side, som var helt passiv.\n\n\u2013 M\u00e5let med studien var \u00e5 unders\u00f8ke om hunder bruker informasjonen som de eventuelt observerer, til \u00e5 endre adferd, forklarer Vas.\n\nFor \u00e5 m\u00e5le dette ble hundene tilbudt en godbit.\n\nHundene m\u00e5tte velge hvem de ville motta godbit fra: Enten fra skuespilleren, som hadde v\u00e6rt hjelpsom eller ikke, eller fra den n\u00f8ytrale tredjepersonen.\n\nI artikkelen i Sosialnytt.no hevdes det at hundene var mer villig til \u00e5 motta en godbit fra personene som hjalp til, enn fra dem som ikke hjalp til.\n\nHundeforskeren ved NMBU mener denne beskrivelsen er villedende.\n\n\u2013 De tok godbit uansett, og hundene hadde ingen forkj\u00e6rlighet for den personen som var snill mot eieren fremfor den passive kontrollpersonen, forteller Vas, som har sett dataene forskerne har publisert.\n\nDet s\u00e5 ut til at hundene valgte tilfeldig hvem de tok godbit fra, og tok halvparten s\u00e5 ofte fra av hver.\n\nOgs\u00e5 forskerne selv skriver dette i dr\u00f8ftingen sin:\n\nMan kan alts\u00e5 ikke si at hundene stolte mer p\u00e5 de personene som hjalp eieren deres p\u00e5 bakgrunn av denne studien.\n\nEtter hvert som testene ble gjentatt, tok riktignok flere hunder godbit fra den n\u00f8ytrale personen enn fra skuespilleren som ikke var hjelpsom.\n\n\u00abDette viser trolig at hundene skiller mellom \u00absnille\u00bb og \u00abslemme\u00bb mennesker, og stoler ikke like mye p\u00e5 dem som ikke ville hjelpe som p\u00e5 dem som hjalp.\u00bb\n\nForsker Judit Vas fastsl\u00e5r at denne tolkningen er overdrevet.\n\nVas mener at mange faktorer kan ha p\u00e5virket resultatet i denne studien.\n\n\u2013 De kan ha utviklet en forkj\u00e6rlighet for noen av fors\u00f8kspersonene over tid etter den f\u00f8rste testen.\n\nFor eksempel valgte en hund \u00e5 motta en godbit fra den passive personen i alle fire testene.\n\nLukt kan ogs\u00e5 ha spilt inn, siden hundene ogs\u00e5 kunne lukte deltakerne, p\u00e5peker hun.\n\n\u2013 Selv om konklusjonen i denne studien er at hundene etter hvert oppfatter kroppsspr\u00e5ket, er kjemiske signaler som lukt og feromoner antakelig utilsiktet involvert i situasjonene, sier Vas.\n\nHun mener derfor at Sosialnytts tolkning om at hundene ikke bare kan forst\u00e5 menneskenes kroppsspr\u00e5k, men at de ogs\u00e5 kan tyde hvem som er \u00absnille\u00bb og hvem som ikke er det, er overdrevet.\n\nMen konklusjonen er ikke n\u00f8dvendigvis direkte feil, mener hun.\n\nEn rekke andre hundestudier tyder heller ikke p\u00e5 at hunder l\u00e6rer stort av \u00e5 observere indirekte kontakt mellom mennesker eller mellom mennesker og andre dyr enn dem selv.\n\n\u2013 En studie viste at hunder foretrakk mennesker som var oppmerksomme mot dem selv, fremfor mennesker som overs\u00e5 dem. Men de skilte ikke mellom samme oppf\u00f8rsel mot en annen hund, sier Vas.\n\nTilsvarende viste en annen studie at hunder ikke klarte ikke \u00e5 skille mellom mennesker som ga tiggere mat eller ikke.\n\nHundene reagerte positivt overfor de personene som ga tiggerne mat, men bare hvis tiggeren ga positiv respons - og ikke like positivt mot personene som var like gavmilde, men som ble ignorert av tiggeren.\n\nMen hunden ble forvirret og kjente ikke igjen hvem som var hvem hvis de to giverne byttet plass.\n\nDerimot skiller hunder lettere mellom mennesker som oppf\u00f8rer seg d\u00e5rlig direkte mot dem selv, if\u00f8lge Judit Vas.\n\nDet viser studier hvor hunden er i direkte kontakt med personer.\n\n\u2013 I en av dem lot personene enten hunden spise noe mat eller de spiste maten selv uten at hunden fikk noe. I disse tilfellene begynte hundene etter lang erfaring \u00e5 gj\u00f8re forskjell p\u00e5 personene, forteller hun.\n\n\u2013 Hunder kan forst\u00e5 komplekse sosiale forhold mellom mennesker. De fleste hunder vil sannsynligvis etterhvert gjenkjenne personer som ikke er hjelpsomme, men de m\u00e5 ha tid p\u00e5 seg, understreker Vas.\n\nHelst m\u00e5 hunder ha direkte erfaring med personen. Og de l\u00e6rer lettere hvis personen er mer enn bare uhjelpsom, som hvis de er litt voldsomme, aggressive eller truende og bruker verbale signaler.\n\n\u2013 Som hvis personen sier nei h\u00f8yt eller lignende, sier forskeren.\n\nFaktisk.no har ogs\u00e5 f\u00e5tt museumslektor og zoolog Petter B\u00f8ckman ved Naturhistorisk Museum, Universitetet i Oslo til \u00e5 vurdere p\u00e5standen.\n\nHan mener ogs\u00e5 at tittelen er tatt ut av sin sammenheng.\n\nMan kan verken si om hunder kan gjenkjenne onde mennesker faktisk er helt sant eller helt feil, basert p\u00e5 denne studien, mener han.\n\n\u2013 Det er ikke mulig \u00e5 si at hunder kan gjenkjenne onde mennesker, av den enkle grunn at ond ikke er en selvstendig, m\u00e5lbar egenskap, innvender B\u00f8ckman.\n\nMen hunder kan gjenkjenne mennesker som gj\u00f8r slemme eller egoistiske handlinger, mener B\u00f8ckman.\n\nDermed er det en kjerne av sannhet i konklusjonen, mener han.\n\nOgs\u00e5 B\u00f8ckman p\u00e5peker lukt som en mulig feilkilde eller forklaring p\u00e5 hundenes oppf\u00f8rsel.\n\n\u2013 Hunder har en vanvittig sterk luktesans, og kan blant annet lukte hormonutskillelsen hos mennesker, som niv\u00e5et av testosteron, sier B\u00f8ckman.\n\nHormoner p\u00e5virker hvordan mennesker oppf\u00f8rer seg mot andre. Mengden testosteron kan for eksempel si noe om hvor konkurransebevisste mennesker er.\n\n\u2013 Man kan litt forenklet si at konkurransebevisste mennesker er mer egoistiske, eller mindre snille, enn andre, sier B\u00f8ckman.\n\nHunder er tjent med \u00e5 omg\u00e5s de som bidrar\n\nHan mener studien viser at hunder er i stand til \u00e5 gjenkjenne enkle sosiale interaksjoner og etter hvert bed\u00f8mmer personer ut fra hva de har observert.\n\n\u2013 Dette er ikke det minste rart, siden hunder er utpregede sosiale dyr. Som alle flokkdyr, er hunder avhengig av andre, og er tjent med \u00e5 omgi seg med folk eller artsfrender som er villig til \u00e5 bidra, forklarer B\u00f8ckman.\n\nEvne til \u00e5 forst\u00e5 samhandling og tolke intensjoner er naturlig nok et fellestrekk hos flokkdyr der samarbeid er en del av flokklivet.", "lang": "no"}