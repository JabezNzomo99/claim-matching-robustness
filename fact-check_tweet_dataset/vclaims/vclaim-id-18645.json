{"title": "Brunetta e i numeri del debito pubblico", "subtitle": "", "author": "pagellapolitica.it", "date": null, "vclaim_id": "vclaim-id-18645", "url": "https://pagellapolitica.it/dichiarazioni/7432/brunetta-e-i-numeri-del-debito-pubblico", "vclaim": "Il capogruppo di Forza Italia alla Camera Renato Brunetta, con una dichiarazione ripresa sul suo sito personale, ha attaccato Matteo Renzi e il ministro dell\u2019Economia Pier Carlo Padoan per la situazione dei conti pubblici italiani. In particolare, ha parlato di un record nel debito pubblico raggiunto a luglio e dell\u2019aumento rispetto al mese di insediamento del governo Renzi. Vediamo qualche numero.\n\nCome si vede, l\u2019andamento \u00e8 in ascesa e il dato di luglio \u00e8 il pi\u00f9 alto in assoluto. Le serie storiche sono scaricabili dal database della Banca d\u2019Italia e mostrano i valori a partire dal 1899, ma \u00e8 pi\u00f9 che sufficiente riportare i dati degli ultimi 30 anni, che visualizziamo nel grafico successivo (consideriamo i valori al 31 dicembre di ogni anno).\n\n\u00c8 evidente dal grafico che il valore del debito pubblico non \u00e8 mai stato cos\u00ec alto, in termini assoluti, e che dunque il dato di luglio \u00e8 effettivamente un record. Se dunque Renato Brunetta ha ragione, bisogna anche tener conto del fatto che il valore assoluto del debito \u00e8 in s\u00e9 poco indicativo della salute dei conti pubblici di un paese.\n\nL\u2019indicatore che viene utilizzato normalmente \u00e8 quello del rapporto tra il debito pubblico e il Prodotto Interno Lordo: in presenza di una robusta crescita economica, il denominatore (il Pil) pu\u00f2 crescere molto pi\u00f9 rapidamente del debito e diminuire quindi il rapporto nel tempo.\n\nTra il 2006 e il 2007, per esempio, il debito pubblico italiano \u00e8 aumentato in termini assoluti di circa 17 miliardi, ma \u00e8 sceso in rapporto al Pil, grazie alla crescita economica dell\u20191,5 per cento nel corso del 2007. All\u2019opposto, tra 2008 e 2009 il debito \u00e8 cresciuto di 98 miliardi - meno del 6% del totale - ma il rapporto tra debito e Pil \u00e8 aumentato molto di pi\u00f9, del 10% circa, per effetto della contrazione dell\u2019economia nel corso del 2009.\n\nRenato Brunetta ha ragione: il debito pubblico ha toccato a luglio un nuovo record storico: quanto questa cifra sia in assoluto rilevante \u00e8 da vedere, ma lo \u00e8 in questo periodo di crescita scarsa o nulla. \u201cVero\u201d per l\u2019esponente di Forza Italia.", "lang": "it"}