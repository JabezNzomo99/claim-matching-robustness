{"title": "Il voto su Rousseau \u00e8 un record mondiale?", "subtitle": "", "author": "pagellapolitica.it", "date": null, "vclaim_id": "vclaim-id-21401", "url": "https://pagellapolitica.it/dichiarazioni/8377/il-voto-su-rousseau-e-un-record-mondiale", "vclaim": "Lo stesso giorno, il presidente della Casaleggio Associati e dell\u2019Associazione Rousseau Davide Casaleggio ha detto ai giornalisti che \u00aballe 13:19 di oggi abbiamo superato le 56.127 votazioni da parte degli iscritti, che era l\u2019attuale record mondiale di partecipazione online a una votazione politica\u00bb.\n\nNegli anni, Rousseau \u00e8 stata accusata di scarsa trasparenza nella gestione e nella garanzia sulla regolarit\u00e0 delle votazioni. Ad aprile 2019, il Garante per la protezione dei dati personali ha infatti multato di 50 mila euro l\u2019associazione per alcuni problemi di privacy riscontrati sulla piattaforma.\n\nCome abbiamo verificato in un nostro fact-checking, il precedente record mondiale a cui fa riferimento Casaleggio era stato stabilito dallo stesso M5s il 30 maggio 2019, quando Luigi Di Maio era stato riconfermato capo politico del movimento con circa l\u201980 per cento dei voti su un totale di 56.127. Anche in questo caso, i dati erano stati forniti dal movimento stesso.\n\nIl primato \u00e8 vero per\u00f2 se si considerano due condizioni: la prima \u00e8 circoscrivere la competizione alle sole forze politiche (e non a Stati o altri enti istituzionali); la seconda \u00e8 considerare solo le votazioni che si sono svolte nell\u2019arco di un giorno (come quella del 3 settembre o del 30 maggio su Rousseau).\n\nGli oltre 56.127 voti registrati intorno alle ore 13 in effetti sono un primato (salito a 79.364 a fine votazione), se si circoscrive l\u2019ambito a consultazioni organizzate in un solo giorno e da forze politiche. Ad oggi per\u00f2 \u2013 come abbiamo spiegato in un precedente fact-checking \u2013 in questo speciale campionato il M5s gareggia da solo.\n\nNel 2017, una votazione online del partito spagnolo Podemos ha coinvolto oltre 155 mila iscritti, ma nell\u2019arco di pi\u00f9 giorni. Nelle ultime due elezioni tenutesi in Estonia nel 2019, i cittadini coinvolti nel voto via Internet sono stati molti di pi\u00f9 rispetto a quelli del M5s. In questo caso si tratta di uno Stato e non di una singola forza politica, anche se un\u2019elezione rientra sicuramente tra le \u201cvotazioni politiche\u201d.", "lang": "it"}