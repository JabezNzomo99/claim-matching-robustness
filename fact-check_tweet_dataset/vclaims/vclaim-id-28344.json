{"title": "No, in Europa Salvini non vot\u00f2 a favore del Mes come dice Calenda", "subtitle": "", "author": "pagellapolitica.it", "date": null, "vclaim_id": "vclaim-id-28344", "url": "https://pagellapolitica.it/dichiarazioni/8478/no-in-europa-salvini-non-voto-a-favore-del-mes-come-dice-calenda", "vclaim": "\u00abIl fatto \u00e8 che riusciamo a discutere sul Mes che \u00e8 stato introdotto con il voto della Lega nel 2010 e con il voto di Salvini, perch\u00e9 ha votato positivamente al Parlamento europeo\u00bb (min. -3:22)\n\nSecondo Calenda, il Mes \u00e8 stato introdotto \u00abcon il voto della Lega nel 2010 e con il voto di Salvini, perch\u00e9 ha votato positivamente al Parlamento europeo\u00bb.\n\nMa \u00e8 davvero cos\u00ec? Abbiamo verificato e Calenda sbaglia. Vediamo perch\u00e9.\n\nIn una riunione del 9-10 maggio 2010, l\u2019Ecofin (il Consiglio europeo di Economia e finanza) aveva deliberato la creazione di due strumenti temporanei di assistenza agli Stati membri dell\u2019Ue in condizioni di crisi finanziaria. Uno era il Meccanismo europeo di stabilizzazione finanziaria (Efsm) \u2013 da non confondere con il successivo Mes, come vedremo meglio dopo \u2013 l\u2019altro il Fondo europeo di stabilit\u00e0 finanziaria (Efsf).\n\nAll\u2019epoca della riunione Ecofin, il governo italiano era guidato da Silvio Berlusconi, a capo di una coalizione di centrodestra in cui era presente anche la Lega (il cui segretario era Umberto Bossi). Al Consiglio europeo di Economia e finanza che aveva introdotto l\u2019Efsm e l\u2019Efsf era presente il ministro dell\u2019Economia e delle Finanze Giulio Tremonti.\n\nLa proposta del Consiglio Ue era stata quella di aggiungere all\u2019art. 136 del Tfue questo paragrafo: \u00abGli Stati membri la cui moneta \u00e8 l'euro possono istituire un meccanismo di stabilit\u00e0 da attivare ove indispensabile per salvaguardare la stabilit\u00e0 della zona euro nel suo insieme. La concessione di qualsiasi assistenza finanziaria necessaria nell'ambito del meccanismo sar\u00e0 soggetta a una rigorosa condizionalit\u00e0\u00bb.\n\nIl 23 marzo 2011, il Parlamento Ue ha votato a favore di una risoluzione per approvare, con alcune riserve, la modifica dell\u2019art. 136 del Tfue e supportare le basi per la creazione del Mes. Tra i 494 voti a favore (pi\u00f9 100 contrari e 9 astenuti), non c\u2019era \u2013 a differenza di quanto dice Calenda \u2013 il voto di Salvini, che quel giorno non era tra i votanti (qui la lista di tutti i voti con i nomi degli europarlamentari). Curiosit\u00e0: proprio il 23 marzo 2011, Salvini aveva aperto il suo profilo ufficiale Twitter.\n\nTra i no al Parlamento Ue, c\u2019erano anche quelli di alcuni eurodeputati della Lega (come Mario Borghezio e Lorenzo Fontana), che facevano parte del gruppo parlamentare Europa della libert\u00e0 e della democrazia (Efd).\n\nSuccessivamente, il Consiglio europeo del 25 marzo 2011 ha approvato definitivamente la modifica del Tfue, mentre a luglio dello stesso anno \u2013 come ricostruisce un dossier del Senato \u2013 i Paesi membri erano giunti a un accordo sulle caratteristiche che avrebbe dovuto avere il Meccanismo europeo di stabilit\u00e0.\n\nIl Trattato che ha istituito il Mes \u00e8 stato infine firmato il 2 febbraio 2012 dagli allora 17 Stati membri della zona euro (a cui si sono aggiunti poi Lituania e Lettonia), per poi diventare operativo l\u20198 ottobre 2012.\n\nA Palazzo Madama, come ha tenuto traccia , la Lega (il cui segretario all\u2019epoca era Roberto Maroni) fu l\u2019unica a votare contro la ratifica del trattato (eccetto due voti ribelli di Italia dei Valori e del Popolo della libert\u00e0), cos\u00ec come a Montecitorio (dove ci furono anche qui due voti ribelli, entrambi del Popolo della libert\u00e0).\n\nSecondo Carlo Calenda, il Mes \u00ab\u00e8 stato introdotto con il voto della Lega nel 2010 e con il voto di Salvini, perch\u00e9 ha votato positivamente al Parlamento europeo\u00bb. Abbiamo verificato e le cose non stanno cos\u00ec.\n\n\u00c8 vero che tra il 2010 e il 2011, quando in sede europea era stata avviata la trattativa per creare il Mes e modificare il Tfue, alla guida del governo italiano c\u2019era una coalizione di centrodestra (con dentro la Lega), ma quando \u00e8 stato chiamato in causa il Parlamento europeo, Salvini non partecip\u00f2 al voto. Gli europarlamentari della Lega presenti invece votarono contro.\n\nIl Trattato che istituiva ufficialmente il Mes \u00e8 stato poi firmato nel 2012, con Monti presidente del Consiglio. Nell\u2019approvazione definitiva della Camera al testo di legge che ratificava questo Trattato, i leghisti votarono tutti contro sia alla Camera sia al Senato.", "lang": "it"}