{"title": "Matteo Renzi sbaglia sui costi del \u201creddito di cittadinanza\u201d", "subtitle": "", "author": "pagellapolitica.it", "date": null, "vclaim_id": "vclaim-id-39533", "url": "https://pagellapolitica.it/dichiarazioni/8129/matteo-renzi-sbaglia-sui-costi-del-reddito-di-cittadinanza", "vclaim": "Nel discorso conclusivo della nona edizione del convegno politico \u201cla Leopolda\u201d, Matteo Renzi ha criticato il cosiddetto \u201creddito di cittadinanza\u201d. L\u2019ex Presidente del Consiglio ha affermato che il governo ha promesso 780 euro per tutti i cittadini che non arrivano a dichiarare questa cifra e che la misura costerebbe allo Stato 64 miliardi.\n\nNegli ultimi mesi e, in particolare, con l\u2019insediamento del governo Conte e le promesse espresse all\u2019interno del , il reddito di cittadinanza \u00e8 stata una delle tematiche maggiormente affrontate e dibattute dai politici nazionali. Cerchiamo ora di fare chiarezza sulla proposta, sulle cifre stimate e su quelle promesse.\n\nMatteo Renzi ha affermato che il reddito di cittadinanza costerebbe allo Stato 64 miliardi. L\u2019ex segretario del Partito Democratico a dicembre 2017 aveva dichiarato che \u00abDi Maio e Grillo propongono il reddito di cittadinanza di 780 euro al mese per 9 milioni di italiani. Costo totale: circa 84 miliardi di euro\u00bb, una cifra ancora pi\u00f9 alta rispetto a quanto stimato recentemente.\n\nCome abbiamo sottolineato in una nostra precedente analisi, questo numero era (ed \u00e8) esagerato.\n\nMatteo Renzi, infatti, non considera nel modo corretto il meccanismo alla base della misura proposta dal Movimento Cinque Stelle, limitandosi a fare una semplice moltiplicazione. Cifre simili a quelle riportate (sia gli 84 miliardi stimati nel 2017, sia i 64 miliardi citati recentemente) si ottengono moltiplicando i 780 euro previsti per i nove milioni di beneficiari (o, per la stima pi\u00f9 recente, sei milioni) a cui spesso alludono i rappresentanti del M5S.\n\nPer ottenere il sussidio (la cui cifra massima - e, come vediamo tra poco, indicativa - \u00e8 fissata a 780 euro mensili per persona) bisogna avere pi\u00f9 di diciotto anni di et\u00e0, essere disoccupati o inoccupati e, infine, avere un reddito da lavoro o una pensione il cui valore \u00e8 al di sotto della soglia di povert\u00e0.\n\nVi sono, inoltre, alcune condizioni da rispettare: bisogna iscriversi ai centri per l'impiego, partecipare a dei corsi di formazione e a progetti utili per la comunit\u00e0 e accettare uno dei primi tre lavori che vengono offerti.\n\nL\u2019obiettivo del reddito di cittadinanza del M5S \u00e8, infatti, far s\u00ec che ogni famiglia riceva un sussidio per integrare il suo reddito e portarlo al livello di povert\u00e0 relativa. Lo stesso Luigi Di Maio ha infatti dichiarato a fine settembre, durante il che \u00abil reddito di cittadinanza non d\u00e0 a 6 milioni e mezzo di persone 780 euro da zero, \u00e8 integrativo al reddito. Abbiamo la povert\u00e0 assoluta che quando va bene \u00e8 intorno a poche decine di euro, qualche centinaio, e poi abbiamo la povert\u00e0 relativa che pu\u00f2 essere intorno ai 500 - 600 [euro], noi portiamo tutti a 780\u00bb.\n\nSe una famiglia \u00e8 composta da due genitori - di cui uno ha uno stipendio pari a 1.200 euro al mese e l\u2019altro pari a zero - e da un minore, il reddito di cittadinanza viene distribuito in base a questa composizione. Non tutti i componenti della famiglia hanno lo stesso valore: secondo quanto stabilito dalla scala di equivalenza dell'Ocse e riportato dal M5S, il primo genitore vale 1, il secondo e i figli che hanno superato l'et\u00e0 di quattordici anni vangono 0,5 e quelli al di sotto di questa et\u00e0 0,3. Se, dunque, il reddito netto familiare \u00e8 pari a 1.200, questo verr\u00e0 diviso per 1,8 (1 + 0,5 + 0,3), risultando pari a circa 670 euro (reddito familiare equivalente).\n\nPassiamo ora al secondo elemento alla base del sussidio: il livello di povert\u00e0 relativa. Il valore ammonta al 60 per cento del reddito mediano equivalente familiare della popolazione italiana. \u00c8 il valore che si pone, appunto, come mediano tra la met\u00e0 della popolazione italiana che ha un reddito pi\u00f9 alto e la met\u00e0 che ne ha uno pi\u00f9 basso.\n\nGrazie al reddito di cittadinanza - e se la misura viene approvata cos\u00ec come proposta - questa famiglia riceverebbe, mensilmente, 734 euro dallo Stato. La cifra \u00e8 il risultato della differenza tra il reddito familiare equivalente (670 euro) e la soglia di povert\u00e0 relativa associata alla composizione del nucleo familiare (1.404 euro).\n\nLa stima riportata dall'ex Segretario del Partito Democratico \u00e8 il risultato di una errata interpretazione della manovra proposta negli ultimi anni dal Movimento Cinque Stelle. La distribuzione del sussidio \u00e8 infatti basata sulla composizione del nucleo familiare e sull\u2019indice di povert\u00e0 relativa. A seconda di queste due diverse variabili, i cittadini beneficiari otterrebbero sussidi di diverso valore e, non, come sembra affermare l'esponente del PD, indifferentemente 780 euro l\u2019uno. Renzi dipinge quindi in modo scorretto la proposta del M5S e, per questa via, arriva a una stima dei suoi costi assai alta: per lui un \"Pinocchio andante\".", "lang": "it"}