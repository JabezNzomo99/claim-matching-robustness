{"title": "Ikke grunnlag for \u00e5 si at barn av innvandrere er mer kriminelle enn foreldrene", "subtitle": "En overskrift i Aftenposten slo fast at innvandrerbarn er mer kriminelle enn foreldrene. Tallene Aftenposten baserte seg p\u00e5, gir ikke grunnlag for denne p\u00e5standen.", "author": "www.faktisk.no", "date": null, "vclaim_id": "vclaim-id-50690", "url": "https://www.faktisk.no/faktasjekker/evZ/ikke-grunnlag-for-a-si-at-barn-av-innvandrere-er-mer-kriminelle-enn-foreldrene", "vclaim": "I forrige uke kunne Aftenposten melde at \u00abandregenerasjons innvandrere beg\u00e5r flere lovbrudd enn foreldrene\u00bb. Bakgrunnen for p\u00e5standen var if\u00f8lge avisen nye tall fra Statistisk sentralbyr\u00e5 (SSB). Tittelen p\u00e5 saken i papiravisen var \u00abInnvandrerbarn mer kriminelle enn foreldrene\u00bb. P\u00e5 Aftenposten.no fikk artikkelen tittelen \u00abSSB-tall: Andregenerasjons innvandrere beg\u00e5r flere lovbrudd enn foreldrene\u00bb.\n\nNyhetsbyr\u00e5et NTB fanget ogs\u00e5 opp saken, og publiserte sin egen versjon like etter Aftenposten. Her var tittelen f\u00f8rst \u00abInnvandrerbarn er mer kriminelle enn foreldrene\u00bb. Mer enn et halv d\u00f8gn senere ble tittelen endret til \u00abSSB: Innvandrerbarn er mer kriminelle enn foreldrene\u00bb.\n\nFlere medier videreformidlet NTBs sak. Blant dem var Nettavisen, ABC Nyheter, Klassekampen og det alternative nyhetsnettstedet Document.no, som ikke nevnte SSB i tittelen. Dagsavisen og Adresseavisen kj\u00f8rte saken med henvisning til SSB i tittelen.\n\nAftenposten ble ogs\u00e5 sitert av VG, som ikke nevnte SSB i tittelen.\n\nMen stemmer det at innvandrerbarn beg\u00e5r flere lovbrudd enn foreldrene? Og hva viser SSB-tallene egentlig?\n\nSSB-tallene det vises til i sakene er et uttrekk av statistikk som Frp har bestilt. If\u00f8lge Aftenposten har SSB aldri unders\u00f8kt sammenhengen mellom innvandring og kriminalitet like detaljert som n\u00e5.\n\nStatistikken inneholder tall for personer som er siktet for lovbrudd. Den viser blant annet antall siktede totalt og antall siktede per 1000 blant innvandrere, norskf\u00f8dte med innvandrerforeldre og befolkningen for\u00f8vrig.\n\nI tillegg viser den antall siktede innenfor forskjellige lovbruddskategorier. Innvandrergruppene er delt inn etter opprinnelsesland og aldersgrupper, mens norskf\u00f8dte med innvandrerforeldre er delt inn etter aldersgrupper og foreldrenes opprinnelsesland.\n\nI statistikken har SSB brukt sine egne definisjoner p\u00e5 de ulike gruppene av innvandrerbefolkningen:\n\u2022 Innvandrer: En person som er registrert bosatt i Norge, men som er f\u00f8dt i utlandet med begge foreldre og alle fire besteforeldre f\u00f8dt i utlandet.\n\u2022 Norskf\u00f8dt med innvandrerforeldre: En person som er registrert bosatt i Norge, og f\u00f8dt her. Begge foreldre og alle fire besteforeldre er f\u00f8dt i utlandet.\n\u2022 \u00d8vrig befolkning: Personer som er bosatt i Norge, men som ikke dekkes av kategoriene over. \u00d8vrig befolkning omfatter dermed b\u00e5de utenlandsf\u00f8dte og norskf\u00f8dte med minst en av foreldrene eller besteforeldrene f\u00f8dt i Norge.\n\nSSB har brukt denne definisjonen p\u00e5 siktede personer:\n\u2022 Siktede: Personer som er etterforsket for lovbrudd og registrert med en p\u00e5taleavgj\u00f8relse som tilsier antatt skyld. Siktelse betyr ikke at personen n\u00f8dvendigvis har blitt d\u00f8mt for lovbruddet.\n\nI SSBs postjournal g\u00e5r det frem av de arkiverte e-postene mellom SSB og Frp at partiet bestilte statistikken i mars 2019, etter \u00e5 ha v\u00e6rt p\u00e5 studietur i Danmark.\n\nSSB spurte om Frp ville vente til september/oktober, slik at de kunne f\u00e5 med statistikk for 2018. Dette takket Frp nei til, fordi de ville ha leveransen ferdig i juni. Frp betalte 72 000 kroner pluss moms for tallene.\n\nAftenposten har intervjuet innvandringspolitisk talsmann i Frp, Jon Helgheim. Han sier at \u00abbarn av innvandrere ikke burde v\u00e6rt overrepresentert og mer kriminelle enn foreldrene sine\u00bb.\n\nDette sitatet er det eneste stedet i artikkelen det er nevnt at barn av innvandrere er mer kriminelle enn foreldre sine, utenom i tittelen. Faktisk.no har spurt Jon Helgheim om hvordan han har kommet frem til dette. Han svarer f\u00f8lgende i en e-post:\n\nN\u00e5r Faktisk.no sp\u00f8r Aftenposten om hvordan de har kommet frem til at innvandrerbarn mer kriminelle enn foreldrene, viser de til utdrag fra saken som ble publisert i Aftenposten. I tillegg legger de ved regnearket med statistikk som Frp fikk av SSB.\n\nAftenpostens artikkel viser til tall som sammenligner innvandrere, norskf\u00f8dte med innvandrerforeldre og resten av befolkningen i aldersgruppen 15 til 35 \u00e5r. En av grafene i saken viser antall siktede per 1000 i hver av disse gruppene:\n\nOverskriften p\u00e5 Aftenposten-artikkelen sier at barn av innvandrere er mer kriminelle enn foreldrene.\n\nDette er det ikke mulig \u00e5 sl\u00e5 fast basert p\u00e5 tallene Frp har bestilt fra SSB:\n\u2022 SSB har ikke har lagt frem tall som isolerer foreldrene til de s\u00e5kalte andregenerasjons innvandrerne som har blitt siktet. Tallene gir dermed ikke noe grunnlag for \u00e5 sammenligne andelen siktede blant foreldrene med andelen siktede blant barna deres.\n\u2022 Tallene Aftenpostens grafikk er basert p\u00e5, beskriver innvandrere og norskf\u00f8dte med innvandrerforeldre i aldersgruppen 15-35 \u00e5r i perioden 2015-2017. Siden tallene beskriver samme aldersgruppe i samme tidsperiode, kan ikke Aftenpostens grafikk vise noen generasjonsforskjell.\n\nSSB-r\u00e5dgiver Sigmund Book Mohn st\u00e5r bak tallmaterialet som SSB har laget. I en e-post til Faktisk.no skriver han:\n\n\u2013 Skulle man gjort en faktisk tiln\u00e6rming til sp\u00f8rsm\u00e5let om generasjonsforskjeller, kunne man ogs\u00e5 tatt med at ratene for alle befolkningsgruppene har g\u00e5tt betydelig ned siden \u00e5rtusenskiftet. Raten for norskf\u00f8dte med innvandrerforeldre i 2015, justert for alder, er relativt p\u00e5 linje med innvandrere i 1995, skriver Mohn.\n\nHeller ikke SSBs egen omtale av tallene sier noe om at barn av innvandrere er mer kriminelle enn foreldrene. Vi finner ikke noe om foreldre i tabellene som er publisert p\u00e5 SSBs nettsider, eller i regnearket som er sendt til Frp.\n\nMohn fra SSB mener det ikke er riktig \u00e5 si at s\u00e5kalte andregenerasjons innvandrere beg\u00e5r flere lovbrudd enn foreldrene, utover at ungdommer i snitt alltid har v\u00e6rt mer kriminelt belastet enn middelaldrende.\n\n\u2013 Det er ingenting i v\u00e5re tall som viser dette. Vi har ikke unders\u00f8kt det, sier Mohn til Faktisk.no.\n\nSkulle man funnet ut om p\u00e5standen stemmer, m\u00e5tte man ha trukket ut foreldrene til de siktede i gruppa \u00abnorskf\u00f8dte med innvandrerforeldre\u00bb, og sammenlignet dem med barna. Helst burde man ogs\u00e5 m\u00e5lt foreldrene p\u00e5 det tidspunktet de var like gamle som barna er n\u00e5. Dette har SSB alts\u00e5 ikke gjort.\n\n\u2013 Jeg sa ifra til Aftenposten at det blir feil \u00e5 si det, men de ville ikke endre p\u00e5 det, sier Mohn.\n\nFaktisk.no har sett n\u00e6rmere p\u00e5 regnearket SSB leverte til Frps stortingsgruppe i juni i \u00e5r, som ogs\u00e5 Aftenposten hadde tilgang p\u00e5. Tallene i dette er identiske med dem som er publisert p\u00e5 SSBs nettsider, men arket inneholder ogs\u00e5 en fane med tittelen \u00abKommentarer\u00bb.\n\nDette utdypes med at det er f\u00e5 norskf\u00f8dte med innvandrerforeldre som er over 35, og for enkelte land ogs\u00e5 f\u00e5 over 20 \u00e5r. Samtidig er det mange som er under 10 \u00e5r gamle.\n\nMohn i SSB p\u00e5peker overfor Faktisk.no at en konsekvens av dette er at antall siktede per 1000 blant norskf\u00f8dte med innvandrerforeldre blir for lav hvis man ikke justerer for alder, siden folk som er under ti \u00e5r gamle, sjelden siktes i kriminalsaker.\n\nI ujusterte tall er det 13,4 siktede per 1000 blant norskf\u00f8dte med innvandrerforeldre, mot 12,1 for nordmenn og 19,7 for innvandrere.\n\nHvis man ser p\u00e5 alder, er det store forskjeller mellom innvandrerne og norskf\u00f8dte med innvandrerforeldre:\n\nI grafikken over ser vi at:\n\u2022 Det er mer vanlig at innvandrere er 25 \u00e5r eller eldre.\n\u2022 Det er mest vanlig at norskf\u00f8dte med innvandrerforeldre er 14 \u00e5r eller yngre.\n\u2022 I aldersgruppen 15-39 \u00e5r er et flertall av de norskf\u00f8dte under 25 \u00e5r, mens et flertall av innvandrerne er over 25 \u00e5r.\n\nI kommentarene som er lagt ved tallene Frp fikk, advarer SSB mot \u00e5 bruke aldersgruppen 15-35 \u00e5r til \u00e5 se p\u00e5 norskf\u00f8dte med innvandrerforeldre:\n\nAftenpostens artikkel er basert p\u00e5 nettopp denne aldersgruppen. Dette f\u00e5r alts\u00e5 andelen siktede per 1000 blant norskf\u00f8dte med innvandrerforeldre til \u00e5 fremst\u00e5 som misvisende h\u00f8y, if\u00f8lge SSB.\n\nI kommentarene SSB har lagt ved tallene som ble sendt til Frps stortingsgruppe, st\u00e5r det ogs\u00e5 at sammenligninger mellom grupper med forskjellig alderssammensetning b\u00f8r v\u00e6re \u00abs\u00e5 finmaskede som mulig\u00bb.\n\nSiden innvandrere og norskf\u00f8dte med innvandrerforeldre har forskjellig alderssammensetning, kan vi se p\u00e5 antall siktede per 1000 blant innvandrere og norskf\u00f8dte med innvandrerforeldre mellom 15 og 30 \u00e5r. SSB deler disse opp i fire undergrupper.\n\nHer ser vi at det er flere siktede per 1000 blant innvandrere og norskf\u00f8dte med innvandrerforeldre enn i resten av befolkningen i alle aldersgruppene.\n\nTallene viser imidlertid ogs\u00e5 at forskjellene mellom innvandrere og norskf\u00f8dte med innvandrerforeldre avhenger av hvilken aldersgruppe man ser p\u00e5.\n\u2022 Innvandrere mellom 18 og 20 \u00e5r har en h\u00f8yere andel siktede enn norskf\u00f8dte med innvandrerforeldre i samme gruppe. Det samme gjelder for aldersgruppen 15 til 17, men her er forskjellen p\u00e5 bare 0,3 siktede per 1000.\n\u2022 I aldersgruppen 21-24 \u00e5r er andelen siktede h\u00f8yere blant norskf\u00f8dte med innvandrerforeldre, med 44,5 siktede per 1000 mot 38,5 for innvandrere.\n\u2022 I aldersgruppen 25-29 \u00e5r er det flere siktede per 1000 blant norskf\u00f8dte med innvandrerforeldre.\n\nAntallet siktede norskf\u00f8dte med innvandrerforeldre i disse gruppene er imidlertid lavt. Dette gj\u00f8r at det hefter usikkerhet ved tallene.\n\nVi finner ogs\u00e5 tall for innvandrere fra Asia (inkludert Tyrkia) og norskf\u00f8dte med foreldre fra dette omr\u00e5det i tallene SSB leverte til Frp. Dette er en av de st\u00f8rste innvandrergruppene i Norge, og den eneste der vi har detaljerte tall for b\u00e5de innvandrere og norskf\u00f8dte med innvandrerforeldre. Her skal vi sammenligne siktede per 1000 i disse to gruppene.\n\nF\u00f8rst kan vi ta en kikk p\u00e5 aldersfordelingen blant innvandrere fra Asia (med Tyrkia) og norskf\u00f8dte med innvandrerforeldre fra samme landomr\u00e5de. Den ser slik ut:\n\nHer ser vi at det er store forskjeller i alderssammensetningen mellom de norskf\u00f8dte med foreldre fra Asia (med Tyrkia) og innvandrere fra dette omr\u00e5det. Hovedforskjellen er at de norskf\u00f8dte er betydelig yngre.\n\nDet er ogs\u00e5 sv\u00e6rt mange i den yngste aldersgruppen blant de norskf\u00f8dte, noe som vil f\u00f8re til at gruppen sett under ett vil f\u00e5 en for lav andel siktede hvis vi ikke justerer for alder.\n\nVi kan ogs\u00e5 siktede per 1000 blant innvandrere fra Asia (med Tyrkia) og norskf\u00f8dte med foreldre fra Asia (med Tyrkia) i forskjellige aldersgrupper.\n\nHer ser vi at det varierer mellom aldersgruppene om innvandrere eller norskf\u00f8dte med innvandrerforeldre som har flest siktede per 1000.\n\u2022 Innvandrere fra Asia (med Tyrkia) har flere siktede per 1000 i aldersgruppene 15-17 \u00e5r, 18-20 \u00e5r og 21-24 \u00e5r.\n\u2022 Norskf\u00f8dte med innvandrerforeldre fra Asia (med Tyrkia) har flere siktede per 1000 i aldersgruppene 25-29 og 30-39 \u00e5r.\n\nI 2017 rettet dav\u00e6rende innvandringsminister Sylvi Listhaug (Frp) en lignende bestilling til SSB. Dette resulterte i at SSB lagde rapporten \u00abKriminalitet blant innvandrere og norskf\u00f8dte med innvandrerforeldre\u00bb samme \u00e5r.\n\nI rapporten analyserte SSB tall p\u00e5 siktede gjerningspersoner blant innvandrere, norskf\u00f8dte med innvandrerforeldre og den \u00f8vrige befolkningen i Norge for \u00e5rene 1992 til 2015.\n\nSSB publiserte b\u00e5de ujusterte og justerte tall. Gruppen av innvandrere og norskf\u00f8dte med innvandrerforeldre best\u00e5r av flere unge menn enn befolkningen for \u00f8vrig. Dette forklarte deler av overrepresentasjonen. N\u00e5r SSB justerte for dette ble forskjellene betraktelig mindre, men var fortsatt tilstede:\n\nFaktisk.no s\u00e5 n\u00e6rmere p\u00e5 Sylvi Listhaugs bruk av de ujusterte tallene da rapporten kom ut:\n\n2017-rapporten var mer omfattende enn de nye SSB-tallene. Perioden som ble unders\u00f8kt var lengre (1990-2015 mot 2015-2017), og tallene ble justert slik at gruppene kunne sammenlignes.\n\nDa Aftenposten omtalte rapporten, brukte de en tittel og vinkling som er sv\u00e6rt lik 2019-saken:\n\nHeller ikke her var det grunnlag for \u00e5 sl\u00e5 fast at barn av innvandrere er mer kriminelle enn foreldrene, basert p\u00e5 SSB-tallene.\n\nI en artikkel p\u00e5 SSBs hjemmesider fra desember 2017 g\u00e5r Mohn og kollega Syn\u00f8ve N. Andersen n\u00e6rmere inn i tallene, og sl\u00e5r fast at norskf\u00f8dte med innvandrerforeldre som gruppe er mer overrepresenterte enn innvandrere som gruppe, ogs\u00e5 etter justering for kj\u00f8nns- og aldersforskjeller.\n\nBildet blir imidlertid mer uklart og sammensatt n\u00e5r man ser p\u00e5 de ulike undergruppene, sier Mohn til Faktisk.no i dag:\n\n\u2013 Vi ser at innvandrere og norskf\u00f8dte med innvandrerforeldre med samme bakgrunn ligner p\u00e5 hverandre. De aller fleste norskf\u00f8dte med innvandrerforeldre har asiatisk bakgrunn, og der er raten som samlet gruppe veldig like som innvandrernes.\n\nMohn og Andersen er i artikkelen tydelige p\u00e5 at de ikke har sett p\u00e5 forskjellene mellom foreldre og barn:\n\u2022 SSB-tallene Aftenposten og Frp viser til, kan ikke brukes til \u00e5 si noe om hvorvidt innvandrerbarn er mer kriminelle enn foreldrene.\n\u2022 Gruppene Aftenposten har sammenlignet (menn mellom 15 og 35), gir et misvisende inntrykk av hvor mange siktede det er per 1000 blant norskf\u00f8dte med innvandrerbakgrunn.\n\u2022 N\u00e5r man sammenligner innvandrere og norskf\u00f8dte med innvandrerforeldre i samme aldersgrupper, varierer det hvem av dem som har flest siktede per 1000.\n\u2022 Ogs\u00e5 blant innvandrere fra Asia (inkludert Tyrkia) og norskf\u00f8dte med innvandrerforeldre fra samme landomr\u00e5de, varierer det ut fra aldersgruppe om det er innvandrere eller norskf\u00f8dte som har flest siktede per 1000.", "lang": "no"}