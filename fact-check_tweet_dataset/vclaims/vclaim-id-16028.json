{"title": "Ogni euro in pi\u00f9 speso per il debito pubblico \u00e8 un euro tolto ai servizi per i cittadini?", "subtitle": "Lo ha sostenuto il commissario europeo per gli Affari Economici, Pierre Moscovici. Che intende?", "author": "www.agi.it", "date": "2018-09-29T07:46+0200", "vclaim_id": "vclaim-id-16028", "url": "https://www.agi.it/fact-checking/moscovici_italia_deficit_manovra-4428316/news/2018-09-29/", "vclaim": "Il 28 settembre, il commissario europeo per gli Affari Economici e Monetari, il francese Pierre Moscovici, ha rilasciato un\u2019intervista all\u2019emittente francese BFM TV, in cui ha commentato la nuova manovra economica del governo italiano.\n\nMoscovici ha detto che \"se gli italiani continuano ad aumentare il debito, aumentano anche i tassi di interesse e il servizio del debito, e il rimborso del debito diventa pi\u00f9 impegnativo\". Per questo motivo, \"ogni euro speso in pi\u00f9 per il debito \u00e8 un euro in meno per le autostrade, un euro in meno per l\u2019educazione, un euro in meno per la giustizia sociale\".\n\nLa sera del 27 settembre, dopo una lunga trattativa e giorni di tensione, il governo ha annunciato di aver approvato la \u201cNota di aggiornamento al documento di economia e finanza 2018\u201d.\n\nSebbene il comunicato del Consiglio dei ministri non lo citi mai, il tema su cui si \u00e8 discusso di pi\u00f9 \u00e8 stato il deficit pubblico, ossia la differenza tra quanto lo Stato spende e quanto incassa ogni anno.\n\nSemplificando: lo Stato ha tre modi per far quadrare i conti e trovare le coperture per le nuove spese previste. Pu\u00f2 ridurre altre uscite, con un\u2019opera di revisione della spesa pubblica; pu\u00f2 aumentare le tasse, raccogliendo il denaro con nuove imposte. Oppure, pu\u00f2 finanziare l\u2019eccesso di spese \u201cin deficit\u201d, aumentando cio\u00e8 il disavanzo pubblico. Scelta che, in sostanza, ha fatto l\u2019attuale esecutivo.\n\nLa prima osservazione del commissario Ue \u00e8 che con questa manovra lo Stato aumenter\u00e0 il proprio debito pubblico, ossia il debito che le amministrazioni pubbliche hanno verso imprese, cittadini e banche (nazionali e internazionali).\n\nL\u2019attuale governo ha deciso di finanziare parte delle nuove spese \u201cin deficit\u201d, dunque aumentando i titoli di Stato emessi. Negli 2017, per esempio, il Dipartimento del Tesoro ha emesso titoli \u2013 compresi i buoni ordinari del tesoro (Bot), a breve termine, e quelli poliennali (Btp), a lungo termine \u2013 per un valore di quasi 414 miliardi di euro.\n\nCome abbiamo visto, dunque, pi\u00f9 uno Stato si indebita, pi\u00f9 aumenta il valore degli interessi sui titoli emessi, e quindi il costo annuale che lo Stato deve sostenere per il debito contratto. Ma ha ragione il commissario nel collegare questo aspetto con i servizi pubblici? Pi\u00f9 debito significa meno soldi per infrastrutture ed educazione?\n\nIn linea di massima, non c\u2019\u00e8 un collegamento automatico tra servizi pubblici e debito. Secondo uno dei principi fondamentali di finanza pubblica, le spese correnti per i servizi pubblici sono coperte per lo pi\u00f9 con le entrate correnti: ossia con le tasse, dirette e indirette, pagate dai cittadini.\n\nQuindi \u2013 in apparente contrasto con quanto dice Moscovici \u2013 sembra che con parte di un euro speso in pi\u00f9 per il debito si finanzino proprio le strade e le scuole. Ed \u00e8 questa, in sostanza, l\u2019idea su cui punta il governo: stimolare la crescita, e di conseguenza potenziare i servizi pubblici, proprio espandendo la spesa pubblica.\n\nNelle intenzioni dei ministri Luigi Di Maio e Matteo Salvini, interventi come il reddito di cittadinanza, le pensioni a Quota 100, la \u201cpace fiscale\u201d e l\u2019abbassamento delle tasse, dovrebbero \u201crimettere in moto\u201d l\u2019economia e aumentare nei prossimi anni la ricchezza del Paese, ripagando quindi il debito contratto con gli investitori.\n\nDall\u2019altro lato, ci sono i forti dubbi dell\u2019opposizione in Parlamento \u2013 di Forza Italia e del Partito Democratico \u2013, dell\u2019Unione europea e dei mercati. I critici dicono che l\u2019ennesima espansione della spesa pubblica italiana non porter\u00e0 l\u2019effetto moltiplicativo sperato e questo causer\u00e0 un aumento della sfiducia degli investitori verso il debito pubblico del nostro Paese.\n\nDi conseguenza, all\u2019Italia coster\u00e0 sempre di pi\u00f9 indebitarsi \u2013 se ci saranno ancora investitori disponibili a prestarle denaro \u2013 e la spesa per gli interessi sar\u00e0 superiore ai benefici introdotti dalla manovra.\n\nPer questo motivo, serviranno tagli alla spesa che inevitabilmente avranno ripercussioni sui servizi pubblici, come le infrastrutture e l\u2019istruzione, e sulle generazioni pi\u00f9 giovani. Da questo punto di vista, \u00abogni euro speso in pi\u00f9 per il debito\u00bb oggi, sarebbe \u00abun euro speso in meno\u00bb domani per autostrade, scuole e giustizia sociale.\n\nCome abbiamo visto, l\u2019analogia ha senso solo se collocata in prospettiva e contestualizzata con le possibili conseguenze di una manovra economica che punta ad aumentare il debito pubblico \u2013 e quindi il costo annuale che lo Stato deve corrispondere a chi gli presta denaro. Non si tratta certo di un automatismo.", "lang": "it"}