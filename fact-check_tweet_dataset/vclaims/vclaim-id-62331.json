{"title": "Nie, ustawa nie narzuca automatycznie kary wi\u0119zienia, chocia\u017c do niej zach\u0119ca", "subtitle": "W sieci pojawi\u0142y si\u0119 ostrze\u017cenia, \u017ce wprowadzone przez tzw. ustaw\u0119 antykryzysow\u0105 - Tarcza 4.0 - zmiany w Kodeksie Karnym przewiduj\u0105 bezwzgl\u0119dne kary wi\u0119zienia za b\u0142\u0105d medyczny, jak i za wykonanie aborcji. To nieprawda. Ministerstwo sprawiedliwo\u015bci, a tak\u017ce ekspert prawa karnego z Uniwersytetu Jagiello\u0144skiego potwierdzili AFP, \u017ce tak nie jest. Niemniej nowelizacja utrudnia", "author": "sprawdzam.afp.com", "date": "2020-06-30T12:07:07+02:00", "vclaim_id": "vclaim-id-62331", "url": "https://sprawdzam.afp.com/nie-ustawa-nie-narzuca-automatycznie-kary-wiezienia-chociaz-do-niej-zacheca", "vclaim": "Nie, ustawa nie narzuca automatycznie kary wi\u0119zienia, chocia\u017c do niej zach\u0119ca\n\nW sieci pojawi\u0142y si\u0119 ostrze\u017cenia, \u017ce wprowadzone przez tzw. ustaw\u0119 antykryzysow\u0105 - Tarcza 4.0 - zmiany w Kodeksie Karnym przewiduj\u0105 bezwzgl\u0119dne kary wi\u0119zienia za b\u0142\u0105d medyczny, jak i za wykonanie aborcji. To nieprawda. Ministerstwo sprawiedliwo\u015bci, a tak\u017ce ekspert prawa karnego z Uniwersytetu Jagiello\u0144skiego potwierdzili AFP, \u017ce tak nie jest. Niemniej nowelizacja utrudnia s\u0105dom stosowanie kary grzywny lub ograniczenia wolno\u015bci, a zatem sk\u0142ania s\u0105dy do wymierzania kary wi\u0119zienia.\n\nGrafika pojawi\u0142a si\u0119 na Facebooku 23 czerwca. Zyska\u0142a ponad 7,9 tys. udost\u0119pnie\u0144, 344 reakcje i 21 komentarzy.\n\nCo zawiera Tarcza 4.0? - czytamy w informacji zawartej w grafice. Kary bezwzgl\u0119dnego wi\u0119zienia dla piel\u0119gniarek i lekarzy za nieumy\u015blny b\u0142\u0105d medyczny. Poni\u017cej zawarto wyja\u015bnienie, \u017ce s\u0142owo \u201ebezwzgl\u0119dny\u201doznacza w tym kontek\u015bcie \u201ebrak mo\u017cliwo\u015bci otrzymania kary w zawieszeniu\u201d.\n\nGrafika jest cz\u0119\u015bci\u0105 innych grafik, kt\u00f3re 23 czerwca udost\u0119pni\u0142 na Facebooku Og\u00f3lnopolski Strajk Kobiet. Ten feministyczny ruch spo\u0142eczny obrony praw kobiet powsta\u0142 w 2016 r. i zorganizowa\u0142 masowe protesty, kt\u00f3re powstrzyma\u0142y zaostrzenie prawa antyaborcyjnego.\n\nOpr\u00f3cz grafiki o bezwzgl\u0119dnej karze wi\u0119zienia, na Facebooku pojawi\u0142o si\u0119 wraz z ni\u0105 kilka innych m.in. o karach bezwzgl\u0119dnego wi\u0119zienia za zniewa\u017cenie prezydenta czy \u201e1000 z\u0142 kary, a nawet wi\u0119zienie dla uczni\u00f3w za przerwanie e-lekcji\u201d.\n\nTarcza 4.0 to obszerna ustawa - ju\u017c czwarta od pocz\u0105tku epidemii - dotycz\u0105ca wielu dziedzin gospodarki i maj\u0105ca zapewni\u0107 czasow\u0105 jej ochron\u0119 przed r\u00f3\u017cnymi negatywnymi konsekwencjami pandemii koronawirusa. G\u0142\u00f3wnym przedmiotem tej ustawy jest pomoc w zachowaniu p\u0142ynno\u015bci finansowej dla przedsi\u0119biorc\u00f3w dotkni\u0119tych skutkami Covid-19. Przynosi ona tak\u017ce kilka zmian w Kodeksie Karnym.\n\nCzy Tarcza 4.0 przewiduje kary bezwzgl\u0119dnego wi\u0119zienia dla piel\u0119gniarek i lekarzy za nieumy\u015blny b\u0142\u0105d medyczny czy za wykonanie aborcji? Ustawa nie wyszczeg\u00f3lnia takich przypadk\u00f3w, ale wchodz\u0105 one w kategori\u0119 czyn\u00f3w zagro\u017conych kar\u0105 wi\u0119zienia do lat o\u015bmiu. Dlatego te\u017c informacje i grafiki rozpowszechniane w sieci wzbudzi\u0142y niepok\u00f3j w\u015br\u00f3d pracownik\u00f3w s\u0142u\u017cby zdrowia, jak dowiedzia\u0142a si\u0119 AFP od kilku warszawskich lekarzy. Prezes Naczelnej Rady Lekarskiej Andrzej Matyja zaapelowa\u0142 bezskutecznie do prezydenta Andrzeja Dudy o powstrzymanie wej\u015bcia w \u017cycie nowelizacji artyku\u0142u 37a Kodeksu Karnego.\n\n- Ca\u0142kowicie nieprawdziwe jest twierdzenie, \u017ce za b\u0142\u0119dy lekarskie czy nielegaln\u0105 aborcj\u0119 b\u0119dzie mo\u017cna orzec wy\u0142\u0105cznie kar\u0119 bezwzgl\u0119dnego wi\u0119zienia - informuje zesp\u00f3\u0142 prasowy ministerstwa sprawiedliwo\u015bci.\n\n - S\u0105d b\u0119dzie m\u00f3g\u0142, jak do tej pory, zawiesza\u0107 wykonanie kary pozbawienia wolno\u015bci, albo - je\u015bli oceni, \u017ce s\u0105 ku temu podstawy - zamiennie stosowa\u0107 grzywn\u0119 lub kar\u0119 ograniczenia wolno\u015bci, warunkowo umorzy\u0107 post\u0119powanie lub zawiesi\u0107 kar\u0119 - przekaza\u0142o AFP ministerstwo.\n\nWed\u0142ug ministerstwa, nowelizacja \u201enie pozbawia, ani nie ogranicza s\u0105du w mo\u017cliwo\u015bci wymierzenia kary wolno\u015bciowej za ka\u017cdy czyn zagro\u017cony kar\u0105 pozbawienia wolno\u015bci do lat o\u015bmiu, a wy\u0142\u0105cznie doprecyzowuje ten przepis. Wskazuje czytelne kryteria jego stosowania, nadal pozwalaj\u0105c na bardzo szerokie jego wykorzystanie\u201d.\n\nDr Miko\u0142aj Ma\u0142ecki, z katedry prawa karnego Uniwersytetu Jagiello\u0144skiego, potwierdzi\u0142 w mailu do AFP, \u017ce informacja o \u201ebezwzgl\u0119dnym wi\u0119zieniu\u201d bez mo\u017cliwo\u015bci warunkowego zawieszenia kary, jest b\u0142\u0119dna.\n\n- Kara wi\u0119zienia rzeczywi\u015bcie grozi, ale nie jest tak, \u017ce jedyn\u0105 mo\u017cliwo\u015bci\u0105 jest wymierzenie tej kary bez warunkowego zawieszenia - m\u00f3wi Ma\u0142ecki. - S\u0105d mo\u017ce nadal wymierzy\u0107 kar\u0119 pozbawienia wolno\u015bci i nast\u0119pnie zawiesi\u0107 j\u0105 na okres pr\u00f3by - dodaje prawnik.\n\nJak m\u00f3wi, zmiany w Tarczy 4.0 dotycz\u0105 czego\u015b innego. - Wprowadzono priorytet wymierzania kary pozbawienia wolno\u015bci. To, czy s\u0105d t\u0119 kar\u0119 zawiesi czy nie, to inna sprawa. S\u0105d ma jednak ograniczony luz decyzyjny je\u015bli chodzi o wyb\u00f3r innej kary, grzywny lub prac spo\u0142ecznych (ograniczenia wolno\u015bci) - wyja\u015bnia.\n\nDodaje, \u017ce zmiana art. 37a Kodeksu karnego znacz\u0105co utrudnia wymierzanie tych dw\u00f3ch kar. Dotychczas by\u0142y one przewidziane automatycznie w ustawowym zagro\u017ceniu i s\u0105d mia\u0142 priorytetowo je w\u0142a\u015bnie wymierza\u0107.\n\nZatem mo\u017cna powiedzie\u0107, \u017ce \u201eglobalnie\u201d dochodzi do zaostrzenia sankcji. Sprawcy priorytetowo grozi pozbawienie wolno\u015bci wskutek zmiany art. 37a k.k. Z\u0142agodzenie kary przez zamian\u0119 jej na grzywn\u0119 lub ograniczenie wolno\u015bci b\u0119dzie utrudnione. Kar\u0119 wi\u0119zienia mo\u017cna warunkowo zawiesi\u0107, je\u017celi b\u0119d\u0105 spe\u0142nione ustawowe przes\u0142anki w danej sprawie.\n\nPodobna grafika, kt\u00f3ra licznie udost\u0119pniana jest przez u\u017cytkownik\u00f3w Facebooka m\u00f3wi, \u017ce ucze\u0144 mo\u017ce dosta\u0107 mandat do wysoko\u015bci tysi\u0105ca z\u0142otych, a nawet kar\u0119 wi\u0119zienia za przerwanie lekcji przez internet.\n\nTo manipulacja. Wed\u0142ug ministerstwa sprawiedliwo\u015bci, kt\u00f3re przywo\u0142uje przyk\u0142ady atak\u00f3w \u201ehejter\u00f3w\u201d lub \u201etrolli\u201d, wy\u015bwietlania obscenicznych gest\u00f3w lub materia\u0142\u00f3w pornograficznych, taka kara mo\u017ce dosi\u0119gn\u0105\u0107 tylko osoby z zewn\u0105trz, kt\u00f3ra w\u0142\u0105cza si\u0119 do transmisji. A przy tym dotyczy\u0107 mo\u017ce tylko osoby, kt\u00f3ra uko\u0144czy\u0142a 17 lat.\n\nSzerszy komentarz doktora Ma\u0142eckiego na temat ostatnich zmian w prawie karnym mo\u017cna znale\u017a\u0107 w artykule na stronie Dogmaty Karnisty. Ma\u0142ecki jest tak\u017ce jednym z siedmiu prawnik\u00f3w z Uniwersytetu Jagiello\u0144skiego, kt\u00f3rzy opublikowali wsp\u00f3ln\u0105 opini\u0119 krytyczn\u0105 na temat uchwalonej przez Sejm ustawy z dnia 4 czerwca 2020 r.", "lang": "pl"}