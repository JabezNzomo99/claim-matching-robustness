{"title": "Nei, det er ikke bare menn som skal forhandle om eventuelle endringer i abortloven", "subtitle": "Abortloven skal tas opp i sonderinger og forhandlinger om et eventuelt regjeringssamarbeid. Dette skjer alts\u00e5 i regjeringsforhandlingene, ikke i budsjettforhandlingene.", "author": "www.faktisk.no", "date": null, "vclaim_id": "vclaim-id-12616", "url": "https://www.faktisk.no/faktasjekker/eJV/nei-det-er-ikke-bare-menn-som-skal-forhandle-om-eventuelle-endringer-i-abortloven", "vclaim": "Debatten om abortloven har rast siden det ble klart at KrF skal forhandle om regjeringsdeltakelse med H\u00f8yre, Frp og Venstre. Et av kravene til KrF er at abortloven skal endres.\n\nI Norge er det selvbestemt abort fram til utgangen av 12. svangerskapsuke. Abortloven \u00a7 2c sier at abort ogs\u00e5 kan skje etter dette n\u00e5r \u00abdet er stor fare for at barnet kan f\u00e5 alvorlig sykdom, som f\u00f8lge av arvelige anlegg, sykdom eller skadelige p\u00e5virkninger under svangerskapet\u00bb. Det er s\u00e6rlig denne paragrafen KrF \u00f8nsker \u00e5 endre p\u00e5.\n\nLiadal har delt et bilde av en tv-skjerm som viser l\u00f8rdagens reportasje p\u00e5 NRK Dagsrevyen om at budsjettforhandlingene p\u00e5 Stortinget er i gang, fulgt av denne teksten:\n\nP\u00e5 bildet er det kun menn. P\u00e5 h\u00f8yre side av bordet sitter representantene fra regjeringspartiene. Her ser vi r\u00e5dgiver H\u00e5vard Sandvik og stortingsrepresentant Abid Raja fra Venstre n\u00e6rmest kamera.\n\nVed siden av sitter stortingsrepresentant og leder av finanskomiteen, Henrik Asheim fra H\u00f8yre. Deretter kommer stortingsrepresentant Helge Andr\u00e9 Nj\u00e5stad og r\u00e5dgiver Magnus Birkelund fra Fremskrittspartiet. Lengst fra kamera sitter H\u00f8yre-r\u00e5dgiver Markus Weierud.\n\nP\u00e5 den andre siden av bordet sitter KrF ved stortingsrepresentant Hans Fredrik Gr\u00f8van og nestleder Kjell Ingolf Ropstad, samt r\u00e5dgiver Sverre Vatnar.\n\nI en e-post til Faktisk.no skriver Liadal at bakgrunnen for Facebook-innlegget er at budsjettforhandlingene er i gang:\n\n\u2013 Saken viser at utvalget som er satt ned best\u00e5r utelukkende av menn. Det er sv\u00e6rt unorsk, men dessverre skjer det, og da p\u00e5peker jeg det, skriver Liadal.\n\nHun mener at bildet i innlegget gj\u00f8r det tydelig at det er budsjettforhandlingene hun viser til:\n\n\u2013 Bildet jeg legger ut er sv\u00e6rt tydelig p\u00e5 at det er budsjettforhandlingene som er i gang. Budsjettutvalget som skal pr\u00f8ve \u00e5 komme til enighet er gjerne det viktigste utvalget for framtidig politikk for landet.\n\nLiadal mener det er spesielt at dette utvalget best\u00e5r av kun menn.\n\n\u2013 Bak tankestreken poengterer jeg at det er spesielt med 100 prosent menn i dette utvalget, sett i lys av siste ukers debatt om kvinners rett til \u00e5 bestemme over egen kropp. Budsjett og framtidig politikk h\u00f8rer sammen, skriver Liadal.\n\n\u2013 Det er kun ett utvalg som trumfer budsjettforhandlingene \u2013 og det er selve utvalget som skal forhandle om hvem som skal sitte i regjering og hva som blir regjeringsplattformen.\n\nLiadal var ikke alene om \u00e5 ergre seg over at det var kun menn som satt ved forhandlingsbordet. Dagbladets kommentator Marie Simonsen delte innlegget videre med sine 5000 venner, og Liadals partifelle \u00c5smund Aukrust lot seg ogs\u00e5 provosere.\n\nL\u00f8rdag kveld la han ut to bilder hvor han sammenlignet Norge med USA. Bildene viser mannlige representanter i helgens budsjettforhandlinger i Norge, og president Donald Trump, omgitt av kun menn, som i 2017 signerer en presidentordre om at organisasjoner som tilbyr abort, eller informasjon om abort, skal miste amerikansk pengest\u00f8tte.\n\nMen stemmer det at det er kun menn skal forhandle om kvinners rett til abort?\n\nBildet Liadal deler viser budsjettforhandlinger. De p\u00e5g\u00e5r n\u00e5, men eventuelle endringer i abortloven er ikke en del av budsjettprosessen, noe Stavanger Aftenblad ogs\u00e5 har p\u00e5pekt.\n\nBudsjettforhandlinger er n\u00e5r partiene p\u00e5 Stortinget skal bli enige om et flertall for statsbudsjettet, mens regjeringsforhandlinger er n\u00e5r partier skal pr\u00f8ve \u00e5 enes om en felles plattform, slik at de kan danne regjering sammen.\n\nAbort er et sp\u00f8rsm\u00e5l som KrF har varslet at de vil ta opp i regjeringsforhandlingene, og som statsminister Erna Solberg (H) har sagt at hun er villig til \u00e5 forhandle om.\n\nDet er ikke avklart n\u00e5r selve forhandlingene starter opp, men sonderingene har s\u00e5 vidt begynt. Hvert parti stiller der med tre forhandlere pluss \u00e9n sekret\u00e6r. Fra de fire involverte partiene f\u00e5r Faktisk.no opplyst at delegasjonene er satt sammen slik:\n\u2022 Venstre: Partileder Trine Skei Grande, nestleder Ola Elvestuen og nestleder Terje Breivik. Sekret\u00e6r ligger an til \u00e5 bli Audun R\u00f8dningsby, men dette er enn\u00e5 ikke avklart.\n\nDette betyr at forhandlingsdelegasjonene ligger an til \u00e5 best\u00e5 av ti menn og seks kvinner. Dette gir en kvinneandel p\u00e5 38 prosent.\n\nHvis sonderingene g\u00e5r over i reelle forhandlinger om en ny regjeringsplattform vil de samme personene forhandle videre, men delegasjonene kan bli utvidet noe.\n\nDa H\u00f8yre, Frp og Venstre forhandlet p\u00e5 Jel\u00f8ya utenfor Moss i januar, bestod st\u00f8tteapparatet av tre personer i tillegg til forhandlingsdelegasjonen.\n\nSt\u00f8tteapparatet deltar ikke i forhandlingene, men er tilgjengelige for forhandlingsdelegasjonen hvis sp\u00f8rsm\u00e5l m\u00e5 unders\u00f8kes eller utredes underveis, opplyser H\u00f8yres kommunikasjonssjef Peder Egseth til Faktisk.no.\n\nI sitt svar viser Liadal til at \u00abbudsjett og framtidig politikk h\u00f8rer sammen\u00bb. Hun mener at abortsaken henger sammen med budsjettforhandlingene.\n\nAbid Raja leder de p\u00e5g\u00e5ende budsjettforhandlingene for Venstre. P\u00e5 sp\u00f8rsm\u00e5l om hva sannsynligheten er for at abortsp\u00f8rsm\u00e5let blir en del av disse forhandlingene, svarer han:\n\n\u2013 Det er null prosent sjanse for det. Sp\u00f8rsm\u00e5let om abort er ikke et budsjettsp\u00f8rsm\u00e5l.\n\n\u2013 Sjansen for det er null. Den har ingen ting med statsbudsjettet \u00e5 gj\u00f8re og er hverken nevnt i regjeringens budsjett eller i KrF sitt alternative budsjett.\n\nHelge Andre Nj\u00e5stad som forhandler for Frp, viser ogs\u00e5 til at abortsp\u00f8rsm\u00e5let ikke er en del av det som ligger p\u00e5 bordet i budsjettforhandlingene:\n\n\u2013 Ting som hverken er omtalt av KrF eller ligger i budsjettforslaget til regjeringen, blir sjelden tema.\n\nOle Berget var statssekret\u00e6r for finansminister Siv Jensen (Frp) fra 2013 til 2014. Disse \u00e5rene var han dypt involvert i \u00e5 f\u00e5 regjeringens budsjett gjennom i Stortinget. N\u00e5 er han r\u00e5dgiver i pr-byr\u00e5et First house.\n\n\u2013 Av og til diskuteres det saker som munner ut i utredningsforslag, som dermed ikke har \u00f8konomiske konsekvenser. Jeg ser det imidlertid som sv\u00e6rt usannsynlig at lovverk som ber\u00f8rer abortsp\u00f8rsm\u00e5let blir en del av budsjettforhandlingene. Dette er etisk og prinsipielt sv\u00e6rt krevende sp\u00f8rsm\u00e5l, og jeg vil se det som naturlig at dette er noe som blir gjenstand for sonderinger og eventuelle forhandlinger om ny regjeringsplattform, skriver Berget i en sms til Faktisk.no.\n\nBildet Hege Haukeland Liadal deler viser en gruppe, utelukkende best\u00e5ende av menn, som forhandler om neste \u00e5rs statsbudsjett.\n\nDette er ikke den samme gruppen som sonderer og eventuelt skal forhandle om endringer i abortloven. Denne gruppen vil blant annet inkludere alle de tre kvinnelige partilederne i regjeringspartiene.\n\nTil sammen ligger det an til at ti menn og seks kvinner vil sondere og eventuelt forhandle om ny regjeringsplattform.", "lang": "no"}