{"title": "Misvisende \u00e5 p\u00e5st\u00e5 at man ikke m\u00e5 betale TV-lisens i Nederland, Estland, Finland og p\u00e5 Island", "subtitle": "I Finland og p\u00e5 Island betales det inn en egen kringkastingsskatt. I Nederland og Estland foreg\u00e5r finansieringen i stor grad over statsbudsjettet.", "author": "www.faktisk.no", "date": null, "vclaim_id": "vclaim-id-4457", "url": "https://www.faktisk.no/faktasjekker/X1d/misvisende-a-pasta-at-man-ikke-ma-betale-tv-lisens-i-nederland-estland-finland-og-pa-island", "vclaim": "P\u00e5 Facebook finnes det flere NRK-kritiske sider. En av dem er \u00ab0 kr i NRK lisens Takk\u00bb, med over 21 000 likes.\n\n30. juni ble det lagt ut et bilde med oversikt over TV-lisensen p\u00e5 Island, i Nederland, Estland, Finland og Norge:\n\nBildet av TV-skjermen er ikke nytt. Derfor er ogs\u00e5 lisensbel\u00f8pet for Norge noe lavere enn det er i dag. Et omvendt bildes\u00f8k i Google viser at bildet ble publisert p\u00e5 en nettside ved navn Oslomarket.com i januar 2015.\n\nI Norge betaler alle med fjernsynsmottaker en lisens, ogs\u00e5 kalt kringkastingsavgift. Dette gjelder selv om man ikke eier fjernsynsmottakeren, men leier eller l\u00e5ner en bolig der fjernsynsmottakeren er i bruk. NRK skriver:\n\nHvis du har en mottaker som ikke brukes til \u00e5 motta TV-signaler, kan du be om \u00e5 ikke betale lisens dersom mottakeren plomberes, if\u00f8lge NRK.\n\nLisensen kreves inn av, og g\u00e5r til, NRK. For 2018 er kringkastingsavgiften p\u00e5 2970,24 kroner. I fjor hentet NRK inn 5,6 milliarder lisenskroner, noe som utgjorde 94,17 prosent av de totale driftsinntektene.\n\nI regjeringsplattformen skriver H\u00f8yre, Frp og Venstre at de vil fjerne dagens lisensordning og endre finansieringsmodellen for NRK.\n\nDet finnes flere europeiske land der allmennkringkastere eller myndighetene krever inn lisens. Noen land har g\u00e5tt bort fra lisensen, og har valgt en l\u00f8sning der de krever inn en egen skatt. Andre finansieres i hovedsak over statsbudsjettet, uten s\u00e6rskilt skatt eller lisens.\n\nI denne faktasjekken skal vi se n\u00e6rmere p\u00e5 ordningene i andre europeiske land. Stemmer det at man ikke m\u00e5 betale TV-lisens i Nederland, Estland, Finland og p\u00e5 Island?\n\nHvordan har de l\u00f8st det?\n\nI 2015 oppnevnte Kulturdepartementet en ekspertgruppe som skulle se p\u00e5 fremtidig finansiering av NRK. I rapporten, publisert i 2016, ble finansieringssystemet i flere andre land omtalt:\n\nVidere st\u00e5r det at 27 av 56 medlemsland i Den europeiske kringkastingsunionen (EBU) har lisensfinansiering, noe som tilsvarer 48 prosent. Ser man p\u00e5 EU-landene er andelen 61 prosent.\n\nRapporten tar ogs\u00e5 spesielt for seg ordningene i Sverige, Danmark, Finland, Storbritannia, Tyskland, Nederland, Frankrike og p\u00e5 Island. F\u00f8rst kan vi se p\u00e5 landene p\u00e5standen omhandler.\n\nYle er Finlands allmennkringkaster. Finland finansierer Yle med en s\u00e6rskilt skatt for personer og selskaper, Yle-skatt.\n\nYle-skatten erstattet fra 2013 en fjernsynsavgift som ble betalt av husstander og bedrifter. Personlige skattytere betaler Yle-skatt p\u00e5 arbeidsinntekt og kapitalinntekt, beregnet som en prosent av den skattbare inntekten, if\u00f8lge rapporten.\n\nPer 2018 er det satt et tak p\u00e5 163 euro (rundt 1500 nok) i Yle-skatt. Alle som tjener 20 520 euro (rundt 195 000 nok) eller mer, betaler maks Yle-skatt. Personer som har en \u00e5rlig inntekt p\u00e5 14 750 euro (rundt 140 000 nok) eller mindre, slipper \u00e5 betale. Det gj\u00f8r ogs\u00e5 personer under 18 \u00e5r.\n\nIsland hadde tidligere en apparatbasert avgift (afnotagjald) som i stor grad tilsvarer den norske kringkastingsavgiften. Lisensordningen ble administrert av allmennkringkasteren R\u00daV, men inntektene ble bevilget over statsbudsjettet, st\u00e5r det i rapporten.\n\nFra 2009 har den offentlige finansieringen v\u00e6rt basert p\u00e5 en s\u00e6rlig skatt p\u00e5 inntekt (\u00fatvarpsgjald). Denne fastsettes ikke etter inntekt eller selskapsst\u00f8rrelse, noe som vil si at alle som betaler bidrar like mye.\n\nPersoner med inntekt under en nedre grense er fritatt fra \u00e5 betale. Det samme er personer under 16 eller over 70 \u00e5r.\n\nI rapporten st\u00e5r det av s\u00e6rskatten kreves inn av skatteetaten sammen med inntektsskatt, men at den, i motsetning til inntektsskatt, som innkreves over ti terminer, bare betales \u00e9n gang i \u00e5ret. R\u00daV f\u00e5r den offentlige finansieringen som en bevilgning p\u00e5 statsbudsjettet.\n\nI 2018 er satsen p\u00e5 17 100 ISK, som tilsvarer rundt 1300 norske kroner. Nedre inntektsgrense er p\u00e5 rundt 130 000 norske kroner.\n\nI 2000 gikk Nederland over til finansiering over statsbudsjettet. Bevilgningen til allmennkringkasting erstattet en lisensavgift (Omroepbijdragen) som ble betalt av husstander med radio eller fjernsynsapparat, i stor grad tilsvarende den norske kringkastingsavgiften, if\u00f8lge ekspertgruppens rapport.\n\nVidere st\u00e5r det at overgangen til finansiering over statsbudsjettet ble dekket inn ved \u00e5 \u00f8ke inntektsskatten med 1,1 prosentpoeng. Deler av driften finansieres ogs\u00e5 av reklame.\n\nIf\u00f8lge budsjettvedtaket fra det nederlandske Kunnskaps-, kultur- og forskningsdepartementet ble det I 2017 overf\u00f8rt omtrent 810 millioner euro til allmennkringkasterne i Nederland over statsbudsjettet. Det tilsvarer rundt 7,7 milliarder norske kroner.\n\nEstland har \u00e9n allmennkringkaster, ERR, med tre TV-kanaler. ERR finansieres over statsbudsjettet.\n\nF\u00f8r 2008 kunne allmennkringkasteren ogs\u00e5 f\u00e5 inntekter fra reklame. Denne ordningen ble avviklet i 2009, som fungerte som et overgangs\u00e5r der ERR fikk en andel av inntektene sine i form av avgifter fra de kommersielle kringkasterne.\n\nI 2018 fikk ERR 34 millioner euro over statsbudsjettet, opplyser kringkasteren til Faktisk.no. Dette tilsvarer rundt 322 millioner norske kroner.\n\nSlik gj\u00f8r Sverige, Danmark, Storbritannia, Tyskland og Frankrike det,\n\u2022 Sverige: Sverige finansierer SR, SVT og UR gjennom en radio- og TV-avgift som ligner den norske kringkastingsavgiften. Betalingsplikten er knyttet til om man har en TV-mottaker, og det betales \u00e9n avgift per husstand uavhengig av hvor mange TV-mottakere man har. Per 1. januar 2018 var avgiften p\u00e5 2400 svenske kroner i \u00e5ret. If\u00f8lge Dagensmedia.se har den svenske regjeringen foresl\u00e5tt \u00e5 skrote dagens avgift fra 2019. Forslaget er at den skal erstattes av en individuell skatt.\n\u2022 Danmark: I 2007 ble den danske tradisjonelle lisensavgiften p\u00e5 radio- og TV-apparater lagt om til \u00e5 omfatte alle apparater som er i stand til \u00e5 ta imot og gjengi bildeprogrammer. I dag m\u00e5 alle i Danmark som har en TV eller en PC, smarttelefon eller et nettbrett med internett, betale 2527 danske kroner i s\u00e5kalt medielisens i \u00e5ret.\n\u2022 Storbritannia: BBCs allmennkringkastingsvirksomhet finansieres med en lisens som har store likheter med den norske kringkastingsavgiften. Lisensavgiften fastsettes av regjeringen, og bel\u00f8pets st\u00f8rrelse skal godkjennes \u00e5rlig av Parlamentet. Per 1. april 2018 var lisensen for farge-TV p\u00e5 150,50 pund. For svart-hvitt-TV m\u00e5 man betale 50,50 pund. Lisensavgiften m\u00e5 betales av alle i Storbritannia som ser p\u00e5 eller tar opp TV slik som det blir utsendt eller direkte via en online TV-tjeneste.\n\u2022 Tyskland: Den offentlige finansieringen av allmennkringkastere er basert p\u00e5 beslutninger i delstatene. Tyskland innf\u00f8rte fra 1. januar 2013 en betalingsplikt for alle husstander og bedrifter (Rundfunkbeitrag) for \u00e5 finansiere offentlig kringkasting, som erstattet et apparatbasert gebyr (Rundfunkgeb\u00fchr). Kringkastingsbidraget ligger p\u00e5 210 euro i \u00e5ret, noe som tilsvarer i underkant av 2000 norske kroner. Enkelte grupper er fritatt fra \u00e5 betale.\n\u2022 Frankrike: Finansieringsmodellen er tredelt mellom lisensbetaling, direkte statlige overf\u00f8ringer og kommersielle inntekter som reklame, sponsing osv. Frankrike hadde tidligere en lisensordning som i stor grad tilsvarer kringkastingsavgiften. Etter omlegging av lisensordningen i 2005 innkreves lisensen sammen med en kommunal boligskatt gitt at man har en TV eller lignende som kan motta og gjengi fjernsynssignaler. I 2018 ligger lisensen p\u00e5 139 euro i \u00e5ret. Enkelte grupper er fritatt fra \u00e5 betale.\n\nI Facebook-innlegget p\u00e5st\u00e5s det at man ikke m\u00e5 betale TV-lisens i Nederland, Estland, Finland eller p\u00e5 Island, mens man m\u00e5 betale 2680 kroner i Norge.\n\nHvordan man finansierer allmennkringkastere varierer fra land til land. I de aktuelle landene har man ikke lenger noe som heter TV-lisens, men i b\u00e5de Finland og p\u00e5 Island betales det inn en egen kringkastingsskatt.\n\nI Finland er det satt et tak p\u00e5 skatten p\u00e5 ca. 1500 norske kroner per person. P\u00e5 Island ligger satsen p\u00e5 rundt 1300 norske kroner per person. Per husstand kan innbetalingen alts\u00e5 overg\u00e5 den norske TV-lisensen.\n\nI Nederland og Estland betales ikke en s\u00e6rskilt skatt. Der finansieres allmennkringkasterne over statsbudsjettet. I 2017 fikk de nederlandske allmennkringkasterne overf\u00f8rt rundt 7,7 milliarder kroner fra Kunnskaps-, kultur- og forskningsdepartementet. Den estiske kringkasteren fikk 322 millioner norske kroner over statsbudsjettet i 2018.\n\nDe fleste innbyggerne i de fire landene er alts\u00e5 forpliktet til \u00e5 bidra til \u00e5 finansiere allmennkringkasterne i sine land, s\u00e5nn som i Norge. P\u00e5standen er misvisende og derfor delvis feil.\n\nOppdatering: Etter at denne faktasjekken ble publisert, har Facebook-siden \u00ab0 kr i NRK lisens Takk\u00bb slettet innlegget og beklaget.", "lang": "no"}