{"title": "Vi vet ikke om folk flyr mindre i Sverige p\u00e5 grunn av flyskam", "subtitle": "Etter ni \u00e5r med \u00f8kning i antall passasjerer totalt, viser tall for januar til mai 2019 en nedgang i passasjertallene, sammenlignet med samme periode i 2018.", "author": "www.faktisk.no", "date": null, "vclaim_id": "vclaim-id-34681", "url": "https://www.faktisk.no/faktasjekker/XqZ/vi-vet-ikke-om-folk-flyr-mindre-i-sverige-pa-grunn-av-flyskam", "vclaim": "I 2018 ble \u00abflygskam\u00bb et av 33 ord som havnet i nyordlisten i Sverige. If\u00f8lge det svenske Institutet f\u00f6r spr\u00e5k och folkminnen inneb\u00e6rer det en \u00abf\u00f8lelse av at det ut fra et milj\u00f8perspektiv er en forkastelig handling \u00e5 fly\u00bb.\n\nFlyskam har ogs\u00e5 v\u00e6rt et tema i Norge. I NRK Debatten 7. mai uttalte nasjonal talsperson i MDG, Arild Hermstad, f\u00f8lgende:\n\n\u2013 Hvis vi g\u00e5r til Sverige, s\u00e5 ser vi at der har man faktisk begynt \u00e5 fly mindre. Det er en effekt av flyskamdebatten, og det vil jeg skal skje i Norge ogs\u00e5. Jeg vil vi skal begynne \u00e5 ta toget. Ogs\u00e5 vil jeg at vi skal ha politikere som begynner \u00e5 bruke den skammen til \u00e5 gjennomf\u00f8re de politiske tiltakene som m\u00e5 til.\n\nI denne faktasjekken skal vi se p\u00e5 om man har begynt \u00e5 fly mindre i Sverige. Og hvis det stemmer, kan man si at det har en sammenheng med debatten om flyskam?\n\nFaktisk.no tar kontakt med MDGs Arild Hermstad gjennom r\u00e5dgiver Kristin Brenna. I en e-post viser hun til et innlegg publisert av nettmagasinet Energi og Klima, som omhandler den siste av de \u00e5rlige reiseunders\u00f8kelsene gjennomf\u00f8rt av det svenske magasinet Vagabond. Innlegget er ogs\u00e5 publisert p\u00e5 Sysla.no.\n\nEnergi og Klima utgis av Norsk klimastiftelse. Det aktuelle innlegget er skrevet av Anne Jortveit, nestleder i Norsk klimastiftelse, og har tittelen:\n\nUnders\u00f8kelsen gjennomf\u00f8res \u00e5rlig av Vagabond og forsikringsselskapet Europeiska ERV. \u00c5rets barometer ser hovedsakelig p\u00e5 reisevaner i 2018.\n\nTallene Jortveit refererer i innlegget sitt, finner vi igjen i en artikkel Vagabond selv har skrevet om unders\u00f8kelsen. Der st\u00e5r det at svensker i 2018 gjennomf\u00f8rte f\u00e6rre fritidsreiser til utlandet.\n\n64 prosent nevnes imidlertid ikke i noen av tabellene presentert i artikkelen, men vi finner det igjen som sum av tre svaralternativer under f\u00f8lgende sp\u00f8rsm\u00e5l:\n\nVed \u00e5 sl\u00e5 sammen de tre f\u00f8rste svaralternativene, ender man opp p\u00e5 64 prosent. Problemet er bare at respondentene ikke at svart p\u00e5 om \u00abde reiser mindre fordi flyreiser gir CO\u2082-utslipp\u00bb, slik Jortveit hevder i innlegget sitt. Sp\u00f8rsm\u00e5let gjelder reiser med b\u00e5de fly, bil, ferje, buss og tog.\n\nI dialogen med Faktisk.no viser Jortveit selv til Vagabonds formulering. Ogs\u00e5 Aftonbladet har gjengitt det samme.\n\n\u2013 Tallene fra Vagabond underst\u00f8ttet andre saker fra svenske medier det siste halve \u00e5ret, som Aftonbladets sak i desember 2018 om at stadig flere svensker velger \u00e5 reise med tog i Europa, for\u00f8vrig referert til i Aftenposten for noen dager siden under overskriften \u00abFlyskam sendte interrail-salget til himmels i Sverige i fjor\u00bb, skriver Jortveit til Faktisk.no.\n\nI unders\u00f8kelsen blir respondentene ogs\u00e5 spurt om de har endret utenlandsreise/-reiser i 2018, sammenlignet med tidligere \u00e5r.\n\n21 prosent har svart ja p\u00e5 dette. Disse blir videre spurt:\n\nHer ser vi at en dr\u00f8y femtedel av de spurte har svart at de har endret reisene sine i 2018. Omtrent fire av fem svarer at de ikke har gjort endringer.\n\nAv femtedelen som sier at de har endret reisene sine, svarer en fjerdedel at de reduserte flyreisene sine i 2018.\n\nJortveit i Norsk klimastiftelse baserer seg ogs\u00e5 p\u00e5 den svenske unders\u00f8kelsen n\u00e5r hun skriver at svenskene flyr mindre til utlandet enn f\u00f8r, med 11,2 millioner ferieturer med fly utenlands i 2018, om lag en halv million f\u00e6rre enn \u00e5ret f\u00f8r.\n\nHer er det snakk om flere typer reiser. 65 prosent av utenlandsreisene ble gjennomf\u00f8rt med fly, 20 prosent med bil, 7 prosent med ferje, 4 prosent med buss og 3 prosent med tog.\n\nAnne Jortveit viser ogs\u00e5 til en artikkel i DN der SAS' konsernsjef sier at han er overbevist om at en betydelig del av salgssvikten til selskapet knyttes til begrepet flyskam. DN skriver:\n\nDet er imidlertid ikke dokumentert en \u00e5rsakssammenheng i DNs artikkel, og det p\u00e5pekes at man ikke opplever samme nedgang andre steder.\n\nI Aftenposten-artikkelen Jortveit viser til, fastsl\u00e5s det ogs\u00e5 en \u00e5rsakssammenheng mellom flyskam og \u00f8kning i togtrafikk:\n\nAftenposten viser til Aftonbladet som har snakket med Jonas Falk, sjef for internasjonale salg og distribusjon i SilverRail, som ansvaret for distribusjon av Interrailkort i Sverige. Han sier f\u00f8lgende til avisen:\n\n\u2013 De siste \u00e5renes klima- og flydebatt har vannet ut intressesen betraktelig. Det finnes en tydelig trend i at mange velger \u00e5 bytte fly mot tog i ferien.\n\nFor \u00e5 finne ut om det er riktig at man i Sverige flyr mindre n\u00e5, enn f\u00f8r flyskam ble innf\u00f8rt som begrep, tar vi utgangspunkt i passasjerstatistikk fra svenske Transportstyrelsen.\n\nStatistikken viser antall passasjerer som reiste til og fra flyplasser i Sverige, uavhengig av nasjonalitet. Slik ser utviklingen i passasjerer som flyr innenriks og utenriks ut, fra 2014 til og med mai 2019:\n\nSiden vi bare har tall for januar, februar, mars, april og mai i 2019, har vi tatt ut samme tall fire \u00e5r tilbake i tid, for \u00e5 sammenligne utviklingen i perioden.\n\nTallene viser at det var en \u00f8kning utenriks frem til 2018. Fra 2018 til 2019 var det en nedgang p\u00e5 390 452 passasjerer.\n\nInnenriks var det en \u00f8kning frem til 2017. Etter dette var det en nedgang p\u00e5 38 571 passasjerer til 2018, og 290 082 passasjerer mellom 2018 og 2019.\n\nTotalt har det v\u00e6rt en \u00f8kning frem til 2018, og en nedgang fra 2018 til 2019.\n\nTall for april og mai 2019 er p\u00e5virket av SAS-streiken. SAS opplyser til Faktisk.no at omlag 100 000 passasjerer ble rammet i Sverige.\n\nTallene over viser totalt antall passasjerer, uavhengig av nasjonalitet. Vi vet alts\u00e5 ikke hvor mange av utenriks- eller innenriksreisende som har f\u00e5tt med seg flyskamdebatten.\n\nEtter ni \u00e5r med uavbrutt \u00f8kning i totale passasjertall, forventer Transportstyrelsen en nedgang i 2019, noe ogs\u00e5 tallene for \u00e5rets fire f\u00f8rste m\u00e5neder viser.\n\nI trafikkprognosen publisert i mai, som tar for seg perioden 2019-2025, st\u00e5r det at man venter en nedgang p\u00e5 6,1 prosent innenriks og 4,1 prosent utenriks i 2019. Etter dette forventes det en \u00f8kning i totalt antall passasjerer hvert \u00e5r til og med 2025. For hele prognoseperioden ligger \u00f8kningen p\u00e5 nesten 13 prosent.\n\nI 2018 var det rundt 23,5 millioner reisende. Med en gjennomsnittlig \u00f8kning p\u00e5 1,7 prosent i \u00e5ret, vil antall passasjerer i 2025 ligge p\u00e5 rundt 26,5 millioner, if\u00f8lge prognosen.\n\nDet er utenrikstrafikken som st\u00e5r for \u00f8kningen. Innenriks forventes et mindre antall passasjerer i 2025 enn i 2018.\n\nI Sverige ble det innf\u00f8rt flyskatt 1. april 2018. If\u00f8lge Transportstyrelsen har dette f\u00f8rt til en nedgang i antall passasjerer:\n\nI sammendraget i en rapport fra Transportstyrelsen om f\u00f8rste halv\u00e5r med flyskatt, st\u00e5r det f\u00f8lgende:\n\nVet ikke om det skyldes flyskam\n\nI forbindelse med offentliggj\u00f8ringen av v\u00e5rprognosen i mai, publiserte Transportstyrelsen en pressemelding, der flyskam blir adressert:\n\n\u2013 Det vi kan konstatere er at trafikknedgangen begynte lenge f\u00f8r denne debatten ble intensiv. Det finnes flere ulike ting som p\u00e5virker flyreiser, hvorav en allmenn \u00f8kt milj\u00f8bevissthet kan v\u00e6re av betydning. Vi vet at den \u00f8konomiske utviklingen har stor betydning og vi forventer lavere ettersp\u00f8rsel de kommende \u00e5rene, hovedsakelig fordi Konjunkturinstitutet har senket prognosen for BNP-utviklingen, sier direkt\u00f8r for sj\u00f8- og luftfart i Transportstyrelsen, Gunnar Ljungberg, i pressemeldingen.\n\nI forbindelse med publiseringen av Vagabonds reisebarometer i april i \u00e5r, uttalte reise- og turismeanalytiker Hans Remvig f\u00f8lgende til SVT om 2018-tallene:\n\n\u2013 Vi hadde jo en kanonsommer her hjemme. Siden har den svenske kronen sunket i verdi. Til sammen gj\u00f8r de to tingene veldig mye.\n\nP\u00e5 sp\u00f8rsm\u00e5l om det er disse to faktorene som er den avgj\u00f8rende forklaringen p\u00e5 nedgangen i reiser, svarer han:\n\n\u2013 Ja. Klimadelen hadde ikke helt sl\u00e5tt igjennom da folk planla reisene sine. N\u00e5 er det jo et kjempehett tema i mediene, og jeg tror det kommer til \u00e5 spille en st\u00f8rre rolle for \u00e5rets reiser.\n\nDet \u00e5rlige, svenske reisebarometeret som Energi og Klima viser til i innlegget, er ikke den eneste unders\u00f8kelsen som tar for seg klima og reisevaner i Sverige. Ogs\u00e5 World Wide Foundation (WWF) utgir en \u00e5rlig unders\u00f8kelse, kalt WWFs Klimatbarometer.\n\nHer ber de et representativt utvalg mennesker i alderen 18-79 om \u00e5 ta stilling til ulike klimasp\u00f8rsm\u00e5l.\n\nI klimabarometeret 2019 oppgir 21 prosent av mennene og 25 prosent av kvinnene at de har valgt bort flyreiser de siste 12 m\u00e5nedene, for \u00e5 redusere sin p\u00e5virkning p\u00e5 klimaet. Det er en \u00f8kning p\u00e5 4 prosentpoeng fra \u00e5ret f\u00f8r, n\u00e5r man ser begge kj\u00f8nn under ett.\n\nSp\u00f8rsm\u00e5lene gjelder imidlertid de seneste 12 m\u00e5nedene, og 2018-tallene vil hovedsakelig gjelde reiser i 2017. P\u00e5 samme m\u00e5te viser 2019-tallene reiser hovedsakelig utf\u00f8rt i 2018.\n\n\u2013 Det er et steg i rett retning at mange har valgt \u00e5 begrense flyreisene det siste \u00e5ret, sier senior klimaekspert i WWF, Ola Hans\u00e9n, i en pressemelding om WWFs Klimabarometer 2019.\n\nArild Hermstad i MDG sier at han \u00f8nsker seg en nedgang i antall flyreisende ogs\u00e5 i Norge. Hvordan er egentlig situasjonen her?\n\nFor \u00e5 sammenligne passasjerutviklingen i Norge med den utviklingen i Sverige, har vi sett p\u00e5 Avinor sin statistikk over antall passasjerer p\u00e5 norske lufthavner i tidsrommet januar-mai fra 2015 til 2019.\n\nTallene viser en \u00f8kning for perioden januar til mai sammenlagt hver \u00e5r fra 2015 til 2019. \u00d8kningen fra 2018 til 2019 skyldes \u00f8kning i utenrikspassasjerer. Antall innenrikspassasjerer har g\u00e5tt ned med 45 710 fra 2018 til 2019, i samme periode. En del av denne nedgangen fant sted i april, og deler av den kan trolig tilskrives SAS-streiken.\n\nIf\u00f8lge Avinor gjennomf\u00f8rte nordmenn i 2017 dr\u00f8yt 11 millioner tur/retur-reiser. Det er omtrent \u00e9n utenlandsreise og \u00e9n innenlandsreise hver. Det har ikke v\u00e6rt noen vesentlig \u00f8kning siden 2011.\n\n\u2013 Nordmenns flyreiser til utlandet har v\u00e6rt relativt stabilt de seneste \u00e5r. Tilsvarende ser vi ogs\u00e5 for innenlandstrafikken. Det er trafikken med utlendinger, til og i Norge, som har st\u00e5tt for veksten de senere \u00e5r, skriver kommunikasjonssjef Joachim Westher Andersen i Avinor ved Oslo lufthavn i en e-post til Faktisk.no.\n\nAvinor har ikke spurt om flyskam i de siste reisevaneunders\u00f8kelsene sine.\n\n\u2013 Dette er et omr\u00e5de vi skal unders\u00f8ke n\u00e6rmere, sier han.\n\nArild Hermstad i MDG p\u00e5sto at man i Sverige har begynt \u00e5 fly mindre, og at det er en effekt av flyskamdebatten.\n\u2022 Ser vi p\u00e5 passasjertall for utenriks- og innenriksflyvninger i Sverige, stemmer det at antall reisende har g\u00e5tt ned fra januar-mai 2018 til januar-mai 2019. For innenrikspassasjerer var det ogs\u00e5 en nedgang i samme periode fra 2017 til 2018.\n\u2022 Det finnes flere mulige \u00e5rsaker til at antall passasjerer er mindre i \u00e5r enn i fjor: En svak svensk krone, en varm sommer i 2018, innf\u00f8ring av flyskatt 1. april 2018, pilotstreik i SAS i april/mai 2019.\n\u2022 Det er ogs\u00e5 mulig at klimadebatten har f\u00f8rt til en nedgang i antall reisende. Dette er det imidlertid vanskelig \u00e5 fastsl\u00e5. I det svenske Resebarometern 2019, oppgir 64 prosent at medienes saker om reiser milj\u00f8p\u00e5virkning og klimaavtrykk har p\u00e5virket reisingen veldig mye, ganske mye eller litt. Dette gjelder imidlertid alle reiser, ikke bare flyreiser.\n\u2022 21 prosent av de spurte svarer at de har endret utenlandsreising i 2018. 25 prosent av disse igjen svarer at de har redusert flyreisene sine. De oppgir ikke hvorfor.\n\u2022 I WWFs Klimatbarometer for 2019 oppgir 23 prosent at de har valgt bort flyreiser de siste 12 m\u00e5nedene, for \u00e5 redusere sin klimap\u00e5virkning. Om dette faktisk har f\u00f8rt til en reell endring i flyreisene, vet vi ikke.", "lang": "no"}