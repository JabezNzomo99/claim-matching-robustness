{"title": "Norske barn er d\u00e5rligst i Norden til \u00e5 sv\u00f8mme", "subtitle": "Bare halvparten av 5.-klassingene kan sv\u00f8mme 200 meter.", "author": "www.faktisk.no", "date": null, "vclaim_id": "vclaim-id-5433", "url": "https://www.faktisk.no/faktasjekker/10o/norske-barn-er-darligst-i-norden-til-a-svomme", "vclaim": "\u00abDrukningssommer\u00bb meldte NRK da forel\u00f8pige tall fra Redningsselskapet viste at det hadde v\u00e6rt 15 drukninger de tre f\u00f8rste ukene i juli. VG fulgte opp med en leder om \u00f8kningen i d\u00f8dsfall etter drukning f\u00f8rste halv\u00e5r i 2018.\n\nAvisen oppfordret folk til \u00e5 vise sj\u00f8vett, men tok ogs\u00e5 til orde for \u00e5 legge press p\u00e5 kommuner og skoler for \u00e5 bedre sv\u00f8mmeoppl\u00e6ringen. I lederen skrev VG:\n\nStemmer det at norske barn er d\u00e5rligere til \u00e5 sv\u00f8mme enn barn i andre nordiske land? Det skal vi se n\u00e6rmere p\u00e5 i denne faktasjekken.\n\nN\u00e5r Faktisk.no ber VG om dokumentasjon for p\u00e5standen, viser kommentator Frithjof Jacobsen til et debattinnlegg p\u00e5 nettstedet Utdanningsnytt. Der skriver f\u00f8rsteamanuensis i kropps\u00f8ving og idrettsfag ved NTNU, Egil Galaaen Gj\u00f8lme, at Norge er d\u00e5rligst i Norden p\u00e5 sv\u00f8mmeoppl\u00e6ring:\n\nJacobsen p\u00e5peker at unders\u00f8kelsen fra Norges Sv\u00f8mmeforbund er fra 2013, men at den s\u00e5 langt VG kan se, er den siste som er laget. \u00abGapet mellom Norge og de andre nordiske landene er ogs\u00e5 s\u00e5pass stort i unders\u00f8kelsen at vi mener den gir dekning for \u00e5 si at vi er svakest i Norden\u00bb, skriver Jacobsen.\n\nUnders\u00f8kelsen VG-kommentatoren viser til, sier imidlertid ingenting om sv\u00f8mmeferdighetene til barn i andre land enn Norge. Det Ipsos MMI unders\u00f8kte i 2013, var hvor sv\u00f8mmedyktige norske 5.-klassinger var.\n\nEtter \u00e5 ha f\u00e5tt beskjed fra Faktisk.no om dette, sender Jacobsen en lenke til en presentasjon som lederen i fagavdelingen for Norges Sv\u00f8mmeforbund holdt i 2014. Der vises det til en islandsk/finsk studie som er gjort av sv\u00f8mmeferdigheter og drukninger i de nordiske landene.\n\nI 1996 innf\u00f8rte de nordiske landene en felles definisjon p\u00e5 hva det vil si \u00e5 v\u00e6re sv\u00f8mmedyktig. Kravet er at man m\u00e5 klare \u00e5 sv\u00f8mme minimum 200 meter, hvorav minst 50 meter p\u00e5 ryggen, uten \u00e5 stoppe.\n\nIf\u00f8lge studien gjaldt dette for bare 50 prosent av norske barn, mens 72 prosent av finske og 79 prosent av danske barn var sv\u00f8mmedyktige. I Sverige var andelen 92 prosent, og p\u00e5 Island kunne hele 96 prosent av barna sv\u00f8mme skikkelig.\n\nSammenligningen mellom de nordiske landene baserer seg p\u00e5 unders\u00f8kelser gjort av forskjellige akt\u00f8rer i de ulike landene. Tallene er samlet inn i perioden 2011\u201313, men er hentet fra \u00e5r f\u00f8r 2011 ogs\u00e5. I tillegg er det litt ulike aldersgrupper som er unders\u00f8kt.\n\nI Danmark er for eksempel sv\u00f8mmeferdighetene til barn i alderen 11\u201312 \u00e5r unders\u00f8kt, mens den norske unders\u00f8kelsen tar for seg femteklassinger (10\u201311-\u00e5ringer). Disse forskjellene er det sv\u00e6rt viktig \u00e5 v\u00e6re klar over n\u00e5r man skal sammenligne, if\u00f8lge Egil Galaaen Gj\u00f8lme:\n\n\u2013 Vi vet ogs\u00e5 for lite om hvordan de ulike unders\u00f8kelsene i de forskjellige landene er gjennomf\u00f8rt. Det kan derfor v\u00e6re problematisk i forsknings\u00f8yemed \u00e5 bruke disse tallene til \u00e5 bevise noe, skriver han i en e-post til Faktisk.no.\n\n\u2013 Vi gj\u00f8r stadig fors\u00f8k p\u00e5 \u00e5 finne ut hvordan situasjonen er i Norge i forhold til de andre nordiske og sammenlignbare landene, men dette er forel\u00f8pig det n\u00e6rmeste vi kommer.\n\nGj\u00f8lme viser til at man ideelt sett burde gjennomf\u00f8rt akkurat den samme testen i alle de nordiske landene, men dette har forel\u00f8pig ikke v\u00e6rt mulig \u00e5 arrangere.\n\nI en finsk bacheloroppgave laget p\u00e5 oppdrag for det finske sv\u00f8mmeundervisnings- og livredningsforbundet, ble utviklingen i sv\u00f8mmeferdigheter og drukningsstatistikk i Finland, Sverige, Norge og Danmark i perioden 1996\u20132016 sammenlignet. Utviklingen i sv\u00f8mmeferdigheter blant barn kan illustreres slik:\n\nS\u00e5 langt Faktisk.no har klart \u00e5 finne ut, har det ikke blitt gjennomf\u00f8rt noen unders\u00f8kelser i disse landene etter at denne sammenligningen ble gjort.\n\nDet er utf\u00f8rt unders\u00f8kelser i de ulike landene i forskjellige \u00e5r. Trenden er likevel tydelig: Norske barn er d\u00e5rligere til \u00e5 sv\u00f8mme enn barn i Danmark, Sverige og Finland.\n\nIsland er ikke med i denne studien, men fra den islandske/finske studien vet vi at islandske barn er de aller flinkeste til \u00e5 sv\u00f8mme i hele Norden. En masteroppgave fra Universitetet p\u00e5 Island viser i tillegg at hele 82 prosent av femteklassingene som var med i unders\u00f8kelsen var i stand til \u00e5 redde seg selv fra drukning.\n\nSelv om de nordiske landene har en felles definisjon for hva det vil si \u00e5 v\u00e6re sv\u00f8mmedyktig, er det ikke helt enkelt \u00e5 sammenligne sv\u00f8mmeferdighetene til barn over landegrensene. Ikke bare utf\u00f8res unders\u00f8kelsene forskjellig, de omfatter ogs\u00e5 ulike aldersgrupper.\n\nEn artikkel i den danske avisen Politiken kan for eksempel gi inntrykk av at barn i Danmark er omtrent like d\u00e5rlige til \u00e5 sv\u00f8mme som norske barn. N\u00e5r avisen fastsl\u00e5r at bare halvparten av danske barn kan sv\u00f8mme minst 200 meter, gjelder det imidlertid barn i aldersgruppen 7\u201314 \u00e5r.\n\nG\u00e5r man n\u00e6rmere inn i unders\u00f8kelsen, ser man at andelen sv\u00f8mmedyktige 11\u201312-\u00e5ringer er p\u00e5 67 prosent. Det tilsvarende tallet for norske femteklassinger (10\u201311-\u00e5ringer) er 53 prosent.\n\nVG har i sin leder basert seg p\u00e5 de best tilgjengelige tallene som finnes. Hvis man legger disse til grunn, er p\u00e5standen om at norske barn har de svakeste sv\u00f8mmeferdighetene i Norden helt riktig.", "lang": "no"}