{"title": "Razionalizzando la spesa sanitaria si potrebbe evitare l'aumento dell'Iva?", "subtitle": "Secondo Luca Zaia, applicando il modello veneto si risparmierebbero da subito 30 miliardi", "author": "www.agi.it", "date": "2018-05-11T08:12+0200", "vclaim_id": "vclaim-id-6971", "url": "https://www.agi.it/fact-checking/iva_aumento_spesa_sanitaria_clausola_salvaguardia-3882736/news/2018-05-11/", "vclaim": "L\u2019aumento dell\u2019Iva \u00e8 previsto dalle \u201cclausole di salvaguardia\u201d, introdotte per la prima volta dal governo Berlusconi nel 2011 e poi in parte sterilizzate, e sempre rinviate, dagli esecutivi successivi.\n\nPer il 2020, poi, sono previsti altri aumenti: l\u2019aliquota ordinaria dovrebbe salire al 24,9% (per poi stabilizzarsi al 25% dal 2021 in poi), e l\u2019aliquota ridotta dovrebbe salire di un altro punto e mezzo, arrivando (e stabilizzandosi) al 13%. Queste misure servirebbero a trovare altri 19,1 miliardi per le casse dello Stato.\n\nIl Veneto \u00e8 storicamente una delle regioni italiane col miglior rapporto tra spesa sanitaria e efficienza dei servizi erogati. \u00c8 stata, fino all\u2019anno scorso, tra le \u201cregioni benchmark\u201d ai fini del riparto delle risorse per il Servizio Sanitario Nazionale (cio\u00e8 una di quelle regioni che fissano il livello di spesa/servizi a cui le altre devono tendere). \u00c8 tuttavia stata esclusa \u2013 non senza proteste \u2013 a novembre 2017, quando le 5 regioni benchmark individuate come possibili per il 2018 sono state Toscana, Marche, Umbria, Emilia-Romagna e Lombardia.\n\nIn base a dati relativi al 2014, il livello globale di spesa inefficiente \u201c\u00e8 stimato nel 16,2% della spesa storica, pari a circa 15,47 miliardi di euro\u201d, e \u201cse ad ogni Regione venisse sottratta una quota di finanziamento pari al suo livello di spesa inefficiente [\u2026] la riduzione di risorse si concentrerebbe maggiormente nelle regioni del sud passando da una riduzione del 3,1% e del 4,5%, rispettivamente nelle Marche e in Lombardia, a una riduzione del 28,0% e del 30,3% stimata, rispettivamente, per la Sardegna e la Calabria\u201d.\n\nMa una riduzione secca delle risorse \u00e8 difficile da ipotizzare, perch\u00e9 non porterebbe a un livello maggiore di efficienza anche le prestazioni. Si limiterebbe, per dire cos\u00ec, a eliminare la differenza di finanziamento tra le regioni che gestiscono con risultati migliori i propri soldi e quelle che se la cavano peggio.\n\nSe si volesse colmare \u201cl\u2019output-gap negativo\u201d \u2013 cio\u00e8 il divario di efficienza tra le regioni che offrono un livello di servizi inferiore rispetto allo standard \u2013 bisognerebbe fare comunque investimenti nelle regioni inefficienti, che hanno pi\u00f9 bisogno di aumentare i livelli quantitativi e qualitativi delle prestazioni offerte. Il problema, insomma, \u00e8 pi\u00f9 il modo in cui vengono spesi i soldi che la quantit\u00e0 delle cifre spese.\n\nZaia ha ragione nel prospettare un possibile aumento delle due aliquote Iva superiori nel 2019, ma \u00e8 impreciso nel quantificare le risorse necessarie per evitare questo scenario: si tratta di 12,5 e non di 16,5 miliardi.\n\nSulla questione dei costi standard \u00e8 per\u00f2 fuorviante: se \u00e8 vero che, sottraendo a ogni Regione una quota di finanziamento pari al suo livello di spesa inefficiente, si risparmierebbero pi\u00f9 di 15 miliardi all\u2019anno (e dunque 30 miliardi in un biennio, come afferma il presidente del Veneto), \u00e8 anche vero che per portare le regioni inefficienti al livello delle migliori servirebbero maggiori risorse. Secondo un autorevole studio, il risparmio possibile si ridurrebbe cos\u00ec ad appena tre miliardi all\u2019anno.", "lang": "it"}