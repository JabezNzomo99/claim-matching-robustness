{"title": "Il reddito di un agente di polizia \u00e8 pi\u00f9 basso di quello di cittadinanza?", "subtitle": "Il calcolo lo ha fatto il presidente del Parlamento Europeo Antonio Tajani intervenendo a 'Radio anch'io'. La nostra verifica", "author": "www.agi.it", "date": "2018-03-24T07:20+0100", "vclaim_id": "vclaim-id-9700", "url": "https://www.agi.it/fact-checking/reddito_di_cittadinanza_m5s_tajani_di_maio-3675721/news/2018-03-24/", "vclaim": "Il presidente del Parlamento europeo, e candidato in pectore di Forza Italia durante la scorsa campagna elettorale, Antonio Tajani lo scorso 23 marzo ai microfoni di Radio Anch\u2019io ha escluso un governo Lega-M5S \u201canche perch\u00e9 non so come i cittadini del Nord possano pensarla sul reddito di cittadinanza che potrebbe far guadagnare pi\u00f9 di un poliziotto chi non lavora\u201d.\n\nPremessa: per quanto riguarda il reddito di cittadinanza, stiamo parlando di progetti e proposte che ancora non si sono concretizzati in una legge, dunque sono inevitabili dei margini di incertezza.\n\nAd ogni modo, l\u2019Istat nel 2015 aveva condotto uno studio in base al disegno di legge n. 1148, che tratta proprio di reddito di cittadinanza, presentato dal M5S a fine ottobre 2013. Come avevamo gi\u00e0 verificato in passato, l\u2019Istat aveva cos\u00ec stimato che con una spesa per lo Stato di 14,9 miliardi di euro all\u2019anno si sarebbe potuto dare il reddito di cittadinanza a 2,76 milioni di beneficiari. Considerando il fatto che ogni beneficiario pu\u00f2 avere un nucleo familiare pi\u00f9 o meno numeroso, le persone coinvolte dalla misura sarebbero 8,3 milioni.\n\nLa misura del reddito di cittadinanza varia a seconda di quanto \u00e8 grave la situazione di povert\u00e0 del beneficiario, e l\u2019Istat \u2013 sempre nello studio del 2015 \u2013 aveva calcolato che il massimo sarebbe potuto ammontare a 1.638 euro netti al mese, nel caso di una famiglia con due figli e un reddito pari a zero.\n\nNel materiale informativo del M5S sul reddito di cittadinanza disponibile nel 2017 \u2013 i link originali oggi non funzionano pi\u00f9, ma si pu\u00f2 scaricare da qui il d\u00e9pliant \u2013 la cifra veniva alzata fino a 1.950 mila euro al mese \u201cnaturalmente esenti da tasse\u201d. Le coperture allora indicate dal Movimento erano superiori ai 20 miliardi (pi\u00f9 dei 14,9 miliardi stimati dall\u2019Istat) e dunque, come avevamo gi\u00e0 scritto, \u00e8 teoricamente possibile che a particolari condizioni l\u2019assegno massimo arrivasse ai 1.950 euro promessi.\n\nFino al recente rinnovo del contratto collettivo, un agente di polizia, semplice o scelto, a inizio carriera aveva come stipendio base 1.200 euro netti al mese (un assistente di polizia partiva da 1.300 euro netti al mese). Lo riporta per il 2017 il portale di prestiti e finanziamenti \u201cMondo-Prestiti\u201d e troviamo conferma delle stesse cifre anche nelle parole, del settembre 2014, del rappresentante del Siulp (Sindacato italiano unitario lavoratori polizia) Oscar Arboit.\n\n(Abbiamo contattato il Siulp \u2013 e altri sindacati di polizia \u2013 per avere numeri pi\u00f9 affidabili e precisi sullo stipendio netto di un agente semplice di polizia, e siamo tutt\u2019ora in attesa di risposta).\n\nSe ipotizziamo il caso estremo in cui lo stipendio del poliziotto sia l\u2019unica fonte di sostentamento in una famiglia monoreddito con due figli a carico \u00e8 allora vero che il reddito di cittadinanza \u2013 sia nella quantificazione dell\u2019Istat che, a maggior ragione, in quella del M5S \u2013 potrebbe far guadagnare di pi\u00f9, e anche parecchio (1.638/1.950 euro netti contro 1.561,65 euro lordi).", "lang": "it"}