{"title": "Di Battista e la guerra in Afghanistan", "subtitle": "", "author": "pagellapolitica.it", "date": null, "vclaim_id": "vclaim-id-1974", "url": "https://pagellapolitica.it/dichiarazioni/7818/di-battista-e-la-guerra-in-afghanistan", "vclaim": "\u00abLa guerra in Afghanistan \u00e8 la guerra pi\u00f9 lunga dalla II guerra mondiale ad oggi. Sono morti militari italiani (oltre che decine di migliaia di civili afgani) e ci \u00e8 costata oltre 5 miliardi di euro\u00bb\n\nIl motivo \u00e8 che nel mondo ci sono molte situazioni di instabilit\u00e0 e violenza che durano da decenni: ad esempio la disputa territoriale tra India e Pakistan per il controllo del Kashmir, che si trascina dal 1947, oppure la guerra civile in Somalia, iniziata nei primi anni Novanta, o ancora la guerra in Darfur, che prosegue dai primi anni Duemila.\n\nCi sono poi dispute tra stati senza vittime o quasi: la pi\u00f9 celebre delle quali \u00e8 senz\u2019altro quella tra le due Coree, che sono formalmente in guerra dal 1945 (la guerra di Corea si concluse solo con un armistizio).\n\nOgni situazione ha le sue caratteristiche specifiche: cos\u00ec, tra India e Pakistan si \u00e8 arrivati a una guerra aperta nel 1947 e nel 1965, con un conflitto pi\u00f9 limitato nel 1999, e colpi vengono scambiati regolarmente tra le fazioni ai due lati del confine conteso. Nel settembre del 2016, diciotto soldati sono stati uccisi in un attacco a una base indiana, in uno degli episodi pi\u00f9 violenti degli ultimi vent\u2019anni.\n\nL\u2019Afghanistan non \u00e8 in pace dal 1978, quando il primo presidente Muhammad Daud Khan venne rovesciato in un colpo di stato comunista. L\u2019anno successivo avvenne l\u2019invasione sovietica: le ultime truppe dell\u2019URSS lasciarono il paese quasi dieci anni pi\u00f9 tardi, nel 1989. Il paese era tutt\u2019altro che pacificato, e nel 1992 una coalizione ribelle assedi\u00f2 la capitale Kabul e proclam\u00f2 uno stato islamico.\n\nLe divisioni tra le fazioni non vennero comunque superate e gli scontri continuarono: intorno al 1994 cominci\u00f2 ad emergere una fazione, quella dei Talebani, che conquist\u00f2 Kabul due anni pi\u00f9 tardi e arriv\u00f2 a controllare tutto il paese ad eccezione di una zona settentrionale sotto l\u2019Alleanza del Nord. In questo contesto avvenne l\u2019intervento statunitense del 2001. Da allora il conflitto \u00e8 entrato in una nuova fase, con l\u2019intervento sul campo occidentale, che \u00e8 quella in corso ancora oggi.\n\nL\u2019Italia ha partecipato a diverse campagne militari internazionali in Afghanistan. Tuttora \u00e8 impegnata nella missione Resolute Support, guidata dalla NATO e concentrata sull\u2019addestramento delle forze di sicurezza afghane. La pi\u00f9 rilevante a cui ha partecipato il nostro paese \u00e8 stata comunque l\u2019ISAF, ufficialmente conclusa alla fine del 2014.\n\nCome ha ricordato Di Battista, l\u2019impegno in Afghanistan ha causato morti e feriti tra i militari italiani. Secondo le informazioni fornite dal ministero della Difesa, tra l\u2019ottobre 2004 e il giugno 2013 cinquanta soldati italiani sono morti in Afghanistan (non tutti in combattimento).\n\nLe vittime civili afghane del conflitto sono difficili da conteggiare con precisione, ma le stime danno ragione a Di Battista. Un rapporto del 2015 curato da diverse associazioni internazionali tra cui l\u2019IPPNW - vincitrice del Premio Nobel per la Pace nel 1985 e che riunisce medici, studenti di medicina e operatori sanitari - discute a lungo i problemi nel fare una stima e conclude che la pi\u00f9 bassa \u00e8 di 14.500 civili direttamente uccisi nei combattimenti, ma la pi\u00f9 alta potrebbe arrivare fino a 72.500-116.000. Questi numeri non tengono conto delle persone morte indirettamente a causa del conflitto, su cui i numeri sono ancora pi\u00f9 incerti.\n\nIl progetto della Brown University aggiorna periodicamente la sua stima delle vittime del conflitto in Afghanistan e Pakistan, e secondo l\u2019aggiornamento pi\u00f9 recente, che copre il periodo dal 2001 a met\u00e0 2016, i morti civili afghani sono stati oltre 31 mila.\n\nNon \u00e8 la prima volta che Di Battista nomina i 5 miliardi di euro come costo del conflitto (ce ne eravamo occupati ad esempio nell\u2019estate 2015). Il totale \u00e8 corretto.\n\nAlla fine del 2014, l\u2019Italia aveva finanziato le operazioni in Afghanistan per 4,96 miliardi di euro, con oltre 400 milioni nel 2013 e nell\u2019anno successivo. Con la fine della missione ISAF le cifre si sono ridotte: nel 2015 sono stati stanziati circa 185 milioni e nel 2016 poco meno di 180 milioni. Il totale per il 2001-2016 supera i 5,3 miliardi.\n\nAlessandro Di Battista dice che la guerra in Afghanistan \u00e8 la pi\u00f9 lunga dalla fine della Seconda Guerra Mondiale, il che non \u00e8 del tutto corretto, perch\u00e9 ci sono conflitti a bassa intensit\u00e0 che proseguono da molto pi\u00f9 a lungo. Ha invece ragione quando cita le vittime del conflitto, sia militari italiane che civili afghane, e i costi totali sostenuti finora dall\u2019Italia. \u201cC\u2019eri quasi\u201d per l\u2019esponente del M5S.", "lang": "it"}