{"title": "Gli 80 euro di Renzi hanno fatto crescere i salari pi\u00f9 bassi?", "subtitle": "", "author": "pagellapolitica.it", "date": null, "vclaim_id": "vclaim-id-29147", "url": "https://pagellapolitica.it/dichiarazioni/8216/gli-80-euro-di-renzi-hanno-fatto-crescere-i-salari-piu-bassi", "vclaim": "\u00abI salari bassi [in Italia] sono cresciuti gli unici due anni nel 2014 e nel 2015 per i tanto vituperati 80 euro, li hanno fatti crescere del 10 per cento gli 80 euro\u00bb. (min. 14' 58\")\n\nIl 5 marzo 2019, ospite a su La7, Carlo Calenda ha detto (min: 14:50) che l\u2019unico aumento delle retribuzioni di basso livello degli ultimi anni sarebbe da imputare agli 80 euro introdotti dal governo Renzi. Secondo l'ex ministro dello Sviluppo economico, la loro adozione avrebbe portato a una crescita dei salari pi\u00f9 bassi del 10 per cento nel 2014-2015.\n\nMa gli 80 euro hanno davvero avuto questo effetto? Abbiamo verificato.\n\nIn ogni caso, contrariamente a quanto detto da Calenda, gli stipendi medi pi\u00f9 bassi* sono cresciuti anche prima del 2014. Dal 2001 al 2013, l\u2019aumento totale \u00e8 stato del 32,5 per cento. Nello stesso periodo, per\u00f2, l\u2019aumento di gran lunga pi\u00f9 consistente anno su anno (dell\u20198 per cento) si \u00e8 avuto proprio nel 2014 rispetto al 2013. Il 2014 \u00e8 stato l\u2019anno in cui - da maggio a dicembre, come vedremo - \u00e8 stato introdotto il bonus di 80 euro. L\u2019aumento nel 2015 rispetto al 2013 \u00e8 dell\u201911,7 per cento: per avere un termine di paragone, confrontando il 2013 con il 2011 si registra un aumento del 3 per cento.\n\nIl decreto legge 66/2014 ha introdotto per i lavoratori dipendenti la possibilit\u00e0 di ottenere, tra maggio e dicembre 2014, un credito Irpef pari a un massimo di 640 euro (ossia 80 euro al mese). Questa misura \u00e8 stata poi confermata con la legge di Stabilit\u00e0 del 2015 (art. 1 commi 12-13 e 15) e negli anni successivi. \u00c8 stato riconosciuto, da gennaio 2015 e agli aventi diritto, la possibilit\u00e0 di percepire un aumento in busta paga fino a un massimo di 960 euro annuali (ancora una volta, 80 euro mensili).\n\nA oggi i beneficiari di questo credito sono i lavoratori dipendenti che percepiscono un reddito superiore o uguale a 8.000 euro e inferiore a 24.600 euro. Ricevono invece un aumento via via decrescente coloro che hanno un reddito tra i 24.600 e i 26.600 euro.\n\nIl numero di lavoratori che ha beneficiato di questo contributo nel 2016 (ultimo anno di cui abbiamo i dati) \u00e8 stato pari a circa 11,6 milioni di persone. Una parte dei beneficiari (circa 800 mila persone) al momento della dichiarazione dei redditi ha per\u00f2 dovuto restituire integralmente la cifra ricevuta, in quanto risultavano altri redditi oltre a quelli da lavoro dipendente e dunque i tetti di reddito previsti venivano sforati. Sono poi state circa 650 mila le persone che hanno invece dovuto restituire solo una parte del bonus.\n\nLa maggior parte dell\u2019analisi economica relativa agli 80 euro si \u00e8 concentrata sugli effetti che questa misura ha avuto sui consumi.\n\nUno studio della Banca d\u2019Italia del 2017 ha riscontrato un effetto positivo sulle scelte di spesa delle famiglie italiane, che hanno aumentato le loro spese mensili in cibo e trasporti rispettivamente di 20 e 30 euro.\n\nL\u2019unica ricerca che isola l\u2019effetto del bonus sui redditi disponibili pi\u00f9 bassi \u00e8 stato pubblicata dall\u2019Istat a giugno 2017 e fa riferimento al 2016. Secondo l\u2019Istat, l\u2019effetto degli 80 euro sul reddito disponibile del 20 per cento pi\u00f9 povero (primo quintile) \u00e8 stato quello di un aumento del 4,4 per cento nel 2016. Per il 20 per cento successivo (secondo quintile) \u00e8 stato invece del 3,6 per cento.\n\nStimare gli effetti economici di un singolo intervento legislativo rimane comunque un compito difficile: bisognerebbe infatti valutare come sarebbero andate le cose tra il 2014 e il 2015 in assenza del bonus e degli altri interventi. Ma, ad oggi, non esistono studi conclusivi in questo ambito.\n\nCarlo Calenda ha dichiarato che i salari pi\u00f9 bassi sarebbero aumentati del 10 per cento nel 2014 e 2015 grazie al bonus introdotto dal governo Renzi.\n\n\u00c8 vero che, stando al database Eurostat, la retribuzione pi\u00f9 bassa registrata dall\u2019ente statistico \u00e8 cresciuta di oltre il 10 per cento nel 2015 in confronto a due anni prima, e l\u2019aumento pi\u00f9 rilevante dal 2001 in poi \u00e8 stato proprio nel 2014, anno di introduzione della misura. Non \u00e8 comunque vero che il 2014-2015 siano stati gli \u00abunici due anni\u00bb di aumento, che invece \u00e8 stato pi\u00f9 ridotto ma costante dal 2001 in poi.\n\nAl di l\u00e0 del salario pi\u00f9 basso registrato da Eurostat, uno studio dell\u2019Istat che esamina gli effetti degli 80 euro sul reddito disponibile dei lavoratori nel 2016 conferma parzialmente quanto detto da Calenda: gli 80 euro hanno effettivamente avuto un impatto positivo sui redditi disponibili dei lavoratori con reddito basso. L\u2019ammontare di questo aumento si attestava nel 2016 al 4,4 per cento per il 20 per cento pi\u00f9 povero (primo quintile) e al 3,6 per cento per il 20 per cento successivo nella distribuzione del reddito (secondo quintile).", "lang": "it"}