{"title": "Non tutti i Paesi europei hanno gi\u00e0 rinviato a settembre le scadenze fiscali", "subtitle": "", "author": "pagellapolitica.it", "date": null, "vclaim_id": "vclaim-id-50115", "url": "https://pagellapolitica.it/dichiarazioni/8678/non-tutti-i-paesi-europei-hanno-gia-rinviato-a-settembre-le-scadenze-fiscali", "vclaim": "A causa della pandemia di Covid-19, e la conseguente chiusura delle attivit\u00e0 commerciali, molti contribuenti si sono trovati in difficolt\u00e0 e potrebbero non riuscire a rispettare le scadenze fiscali \u201cnormali\u201d. Per questo, come vedremo nel dettaglio tra poco, il governo italiano ha deciso di rinviare determinati pagamenti al 20 luglio e al 16 settembre. Salvini, e non solo, chiedono per\u00f2 misure ancora pi\u00f9 drastiche.\n\nMa, al di l\u00e0 del giudizio sulla richiesta del segretario leghista, \u00e8 vero che tutti i Paesi europei hanno rinviato \u00aba settembre\u00bb le scadenze fiscali? E qual \u00e8 la situazione in Italia?\n\nIl decreto del presidente del Consiglio (Dpcm) del 27 giugno ha spostato (art. 1) dal 30 giugno al 20 luglio le scadenze per saldi e acconti di Iva e imposte dirette. Un\u2019ulteriore proroga \u00e8 possibile fino al 20 agosto, con per\u00f2 una maggiorazione dello 0,4 per cento sugli importi.\n\nLa proroga al 20 luglio si rivolge ai titolari di partita Iva in regime forfettario e a coloro le cui attivit\u00e0 sono soggette agli \u201cIndici sintetici di affidabilit\u00e0\u201d (Isa), indicatori stabiliti dall\u2019Agenzia delle entrate che, tramite una serie di parametri \u2013 come la regolarit\u00e0, la coerenza e la normalit\u00e0 nei pagamenti \u2013, misurano il livello di affidabilit\u00e0 fiscale dei lavoratori autonomi in diversi campi. Il 29 giugno ha stimato per la proroga una platea di 4,5 milioni di contribuenti beneficiari.\n\nSecondo i critici, lo spostamento di soli 20 giorni (dal 30 giugno al 20 luglio) non \u00e8 per\u00f2 sufficiente ed \u00e8 vero, come ha detto Salvini in Senato, che Confcommercio \u2013 l\u2019organismo italiano che rappresenta le imprese impegnate in turismo, servizi e commercio \u2013 ha chiesto al governo una proroga almeno fino al 30 settembre per tutti i liberi professionisti (quindi non solo quelli in regime forfettario o interessati dai settori Isa).\n\nLa seconda proroga \u00e8 stata decisa con il decreto \u201cRilancio\u201d (decreto-legge n.34 del 19 maggio 2020) che ha disposto (art. 126 e 127) lo slittamento al 16 settembre per i versamenti che erano previsti per aprile e maggio 2020, ma che il decreto \u201cLiquidit\u00e0\u201d (decreto-legge n. 23 del 8 aprile 2020, art. 18) ha sospeso a causa della pandemia per i lavoratori il cui fatturato sia sceso di almeno il 33 per cento tra i mesi di marzo e aprile 2020 e lo stesso periodo del 2019.\n\nSia il decreto \u201cLiquidit\u00e0\u201d che il decreto \u201cRilancio\u201d sono stati poi convertiti in legge (rispettivamente legge 5 giugno 2020, n.40 e legge 17 luglio 2020, n.77) senza modifiche rilevanti per queste misure.\n\nLa proroga da aprile-maggio al 16 settembre riguarda in particolare l\u2019Iva, i contributi previdenziali, le ritenute sull\u2019addizionale regionale e comunale e sui redditi da lavoro dipendente e assimilati. Le attivit\u00e0 che hanno sede nelle aree pi\u00f9 colpite dal virus godono di condizioni pi\u00f9 agevolate, ma anche per loro la data limite per pagare le imposte rimane il 16 settembre.\n\nIn precedenza il decreto \u201cCura Italia\u201d (decreto-legge 17 marzo 2020, n. 18) aveva gi\u00e0 sospeso (art. 62) il versamento di alcuni contributi per i mesi di marzo, aprile e maggio (norma poi integrata con il dl \u201cLiquidit\u00e0\u201d) e aveva spostato dal 16 al 20 marzo i versamenti dovuti alle pubbliche amministrazioni. (art. 60).\n\nRiassumendo: le misure principali disposte dal nostro governo per prorogare il versamento delle tasse sono due: uno slittamento dal 30 giugno al 20 luglio per alcune categorie di lavoratori autonomi, e la nuova scadenza del 16 settembre per il versamento dei tributi sospesi in aprile e maggio 2020.\n\nLe normative fiscali sono diverse da Paese a Paese, e ognuno applica scadenze e tipologie di tasse differenti.\n\nPer quanto riguarda l\u2019emergenza Covid-19, le principali aziende di consulenza internazionali (come Kpmg, Deloitte o Ernst & Young), ma anche l\u2019Organizzazione per la cooperazione e lo sviluppo economico (Ocse) e la Tax Foundation (un centro di ricerca americano specializzato nel settore fiscale) hanno creato database e report per tenere traccia dei principali cambiamenti decisi dai governi a livello fiscale.\n\nNon \u00e8 per\u00f2 corretto dire, come ha fatto il leader della Lega, che tutti i Paesi europei hanno spostato le scadenze fiscali dell\u2019estate a settembre (anzi). Andiamo a vedere i vari sottoinsiemi.\n\nGli Stati che hanno effettivamente provveduto a estendere le tempistiche di pagamento almeno per alcune tipologie di tributi e almeno fino a settembre, senza bisogno che i contribuenti compilino specifiche richieste, sono Ungheria, Romania, Cipro e Danimarca.\n\nUn altro gruppo di Paesi ha invece dato ad aziende e cittadini la possibilit\u00e0 di fare richiesta per posticipare i pagamenti dovuti nei mesi estivi per un periodo di tempo determinato, generalmente compreso tra i tre mesi (per esempio in Francia) e i tre anni (in Lettonia). La scadenza quindi non \u00e8 stata posticipata \u201cautomaticamente\u201d e per tutti, e la proroga \u00e8 anzi facoltativa.\n\nSi sono mossi in questo modo alcuni dei principali Stati membri dell\u2019Unione, come la Spagna, la Francia (anche se solo per le persone giuridiche) e la Germania, ma anche altri Paesi come Austria, Malta, Lettonia, Slovenia, Croazia, i Paesi Bassi, la Slovacchia e la Svezia. In questo modo, le aziende che ottengono lo slittamento potranno posticipare i pagamenti a dopo l\u2019estate e oltre.\n\nAlcuni Paesi hanno poi concesso estensioni parziali o limitate. Un esempio \u00e8 il Belgio, dove le compagnie che concludono l\u2019anno fiscale tra dicembre 2019 e gennaio 2020 possono spostare i pagamenti fino al 24 settembre.\n\n(Ricordiamo che in Italia un\u2019eccezione che sposta il termine al di l\u00e0 del 1\u00b0 di settembre \u00e8 stata fatta. Si tratta di quella di cui abbiamo gi\u00e0 parlato, che riguarda alcune tipologie di versamenti normalmente previsti per aprile e maggio, e che durante la pandemia sono stati sospesi e dovranno essere pagati entro il 16 settembre).\n\nAbbiamo controllato, e l\u2019affermazione di Salvini non \u00e8 corretta. In generale, tutti i Paesi europei hanno preso qualche misura per posticipare alcune scadenze fiscali durante l\u2019emergenza coronavirus, ma non necessariamente dai mesi estivi a settembre.\n\n\u00c8 vero che alcuni Stati hanno spostato le scadenze fiscali a dopo settembre per intere categorie di contribuenti, senza bisogno che venga avanzata alcuna specifica richiesta in tal senso, mentre altri hanno dato la possibilit\u00e0 di fare domanda per ottenere una proroga. In almeno 10 Stati, per\u00f2, nonostante la concessione di tempistiche agevolate i contribuenti sono ancora tenuti a pagare le tasse prima di settembre.", "lang": "it"}