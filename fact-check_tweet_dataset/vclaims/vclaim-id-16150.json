{"title": "Ile wynosi wiek emerytalny kobiet pracuj\u0105cych w rolnictwie?", "subtitle": "Ile wynosi wiek emerytalny kobiet pracuj\u0105cych w rolnictwie? Sprawdzamy co na ten temat powiedzia\u0142 Krzysztof Micha\u0142kiewicz.", "author": "demagog.org.pl", "date": null, "vclaim_id": "vclaim-id-16150", "url": "https://demagog.org.pl/wypowiedzi/ile-wynosi-wiek-emerytalny-kobiet-pracujacych-w-rolnictwie/", "vclaim": "Zgodnie z ustaw\u0105 z dnia 11 maja 2012 o zmianie ustawy o emeryturach i rentach z Funduszu Ubezpiecze\u0144 Spo\u0142ecznych oraz niekt\u00f3rych innych ustaw, wiek emerytalny zosta\u0142 podwy\u017cszony z 60 lat (dla kobiet) i 65 lat (dla m\u0119\u017cczyzn) do 67 lat dla kobiet i m\u0119\u017cczyzn. Zmiana dotyczy r\u00f3wnie\u017c os\u00f3b ubezpieczonych w KRUS (Kasa Rolniczego Ubezpieczenia Spo\u0142ecznego). Ustawa wesz\u0142a w \u017cycie 1 stycznia 2013 roku\n\nWy\u017cszy wiek emerytalny dotyczy kobiet urodzonych po 31 grudnia 1952 roku i m\u0119\u017cczyzn urodzonych po 31 grudnia 1947 roku. Wiek uprawniaj\u0105cy do przej\u015bcia na emerytur\u0119 jest wyd\u0142u\u017cany stopniowo tak, \u017ce pe\u0142en wiek emerytalny 67 lat osi\u0105gn\u0105 kobiety urodzone po dniu 30 wrze\u015bnia 1973 roku (b\u0119dzie to mia\u0142o miejsce w 2040 roku) i m\u0119\u017cczy\u017ani urodzeni po 30 wrze\u015bnia 1953 roku (b\u0119dzie to mia\u0142o miejsce w 2020 roku).\n\nUstawa z 11 maja 2012 roku przewiduje dla ubezpieczonych w KRUS mo\u017cliwo\u015b\u0107 przej\u015bcia na wcze\u015bniejsz\u0105 emerytur\u0119, o ile spe\u0142ni si\u0119 \u0142\u0105cznie trzy warunki:\n\u2022 Osoba taka ma uko\u0144czone 55 lat (u kobiet) lub 60 (u m\u0119\u017cczyzn)\n\u2022 Osoba ta podlega ubezpieczeniu emerytalno-rentownemu przez okres co najmniej 30 lat\n\u2022 Osoba ta nie prowadzi ju\u017c dzia\u0142alno\u015bci rolniczej\n\nPrawo rolnik\u00f3w do przej\u015bcia na wcze\u015bniejsz\u0105 emerytur\u0119 obowi\u0105zuje jednak do dnia 31 grudnia 2017 roku. Od 1 stycznia 2018 przej\u015bcie na wcze\u015bniejsz\u0105 emerytur\u0119 przez rolnik\u00f3w nie b\u0119dzie ju\u017c mo\u017cliwe i b\u0119dzie ich obowi\u0105zywa\u0142 wiek emerytalny przewidziany w ustawie.\n\nWypowied\u017a uznajemy za manipulacj\u0119, poniewa\u017c pr\u00f3g 55 lat dla kobiet stanowi\u0142 jeden z trzech warunk\u00f3w, kt\u00f3re nale\u017ca\u0142o spe\u0142ni\u0107, aby przej\u015b\u0107 na wcze\u015bniejsz\u0105 emerytur\u0119, Nie by\u0142 on za\u015b nigdy normalnym wiekiem emerytalnym dla kobiet pracuj\u0105cych w rolnictwie, co sugeruje w swej wypowiedzi wiceminister Micha\u0142kiewicz.", "lang": "pl"}