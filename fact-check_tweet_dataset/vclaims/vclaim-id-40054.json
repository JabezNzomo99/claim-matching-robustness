{"title": "Zingaretti sbaglia sulle assenze in Ue del governo Lega-M5s", "subtitle": "", "author": "pagellapolitica.it", "date": null, "vclaim_id": "vclaim-id-40054", "url": "https://pagellapolitica.it/dichiarazioni/8385/zingaretti-sbaglia-sulle-assenze-in-ue-del-governo-lega-m5s", "vclaim": "Ma \u00e8 davvero cos\u00ec? La risposta \u00e8 negativa. Abbiamo verificato e il presidente della Regione Lazio confonde (sbagliando comunque il conto) le presenze del governo con quelle dell\u2019ex ministro dell\u2019Interno Matteo Salvini. Vediamo perch\u00e9.\n\nLa formazione del Consiglio di cui parla Zingaretti \u00e8 quella chiamata Giustizia e Affari interni (Gai), nelle cui riunioni si discutono e votano, tra le altre cose, provvedimenti riguardanti l\u2019immigrazione, la lotta al terrorismo e il contrasto alla criminalit\u00e0 organizzata.\n\nDal 1\u00b0 giugno 2018 (giorno di insediamento del governo Lega-M5s) al 5 settembre 2019 (giorno di insediamento del governo Pd-M5s) il calendario ufficiale del Consiglio Ue mostra che si sono tenute in totale cinque riunioni formali (4-5 giugno 2018; 11-12 ottobre 2018; 6-7 dicembre 2018; 7-8 marzo 2019; 6-7 giugno 2019), mentre quelle informali sono state tre (12-13 luglio 2018; 6-8 febbraio 2019 e 18-19 luglio 2019).\n\nIl leader leghista non \u00e8 mai stato dunque presente ad alcuna riunione formale del Consiglio Gai e non ha quindi mai espresso \u2013 di persona \u2013 alcun voto in sede decisionale.\n\nCi\u00f2 non implica per\u00f2 che le posizioni del governo italiano \u2013 come lascia intendere Zingaretti \u2013 non fossero rappresentate in sede di Consiglio dell\u2019Ue: nell\u2019incontro formale del 4-5 giugno 2018 ha partecipato l\u2019ambasciatore Maurizio Massari, rappresentante permanente dell\u2019Italia presso l\u2019Ue, e a tutti gli altri incontri ha presenziato l\u2019allora sottosegretario dell\u2019Interno Nicola Molteni (Lega).\n\nTra i Paesi che non hanno fatto mai presenziare un ministro negli ultimi cinque incontri formali ci sono per\u00f2 soltanto Italia e Francia.\n\nSecondo Zingaretti, il governo precedente (sostenuto da Lega e M5s) \u00e8 stato assente in 6 delle 7 riunioni dei ministri degli Interni europei. Ma questo non \u00e8 vero.\n\nSotto il primo governo Conte, ci sono stati otto incontri Gai (cinque formali e tre informali) e non sette. L\u2019ex ministro dell\u2019Interno Salvini \u00e8 stato presente in due occasioni (entrambi informali) mentre a tutte e le altre sei riunioni c\u2019era comunque un rappresentante del governo: cinque volte l\u2019ex sottosegretario Molteni e una volta il rappresentante permanente dell\u2019Italia all\u2019Ue Massari.", "lang": "it"}