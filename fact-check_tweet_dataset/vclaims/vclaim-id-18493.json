{"title": "Nei, mannen til statsministeren tjener ikke penger p\u00e5 bomstasjoner", "subtitle": "Han solgte aksjene i Q-Free i 2017.", "author": "www.faktisk.no", "date": null, "vclaim_id": "vclaim-id-18493", "url": "https://www.faktisk.no/faktasjekker/ALA/nei-mannen-til-statsministeren-tjener-ikke-penger-pa-bomstasjoner", "vclaim": "Bompenger ligger an til \u00e5 bli en av valgkampens viktigste saker, og kan i flere kommuner bli avgj\u00f8rende for valgresultatet. I de mange Facebook-gruppene for bommotstandere g\u00e5r debatten om politikere som vedtar nye bompengeprosjekter.\n\nEn p\u00e5stand som g\u00e5r igjen blant dem som kommenterer, er at Sindre Finnes, ektemannen til statsminister Erna Solberg (H), tjener penger p\u00e5 bomstasjoner. P\u00e5standen kan man blant annet finne i gruppen \u00abNei til mer bompenger\u00bb, som har over 55 000 medlemmer:\n\nEr det riktig at Sindre Finnes tjener penger p\u00e5 at det settes opp bomstasjoner? Det skal vi se n\u00e6rmere p\u00e5 i denne faktasjekken.\n\nI september 2017 publiserte Dagbladet en artikkel med tittelen \u00abStatsministerens ektemann setter pengene sine i bompenge-Norge\u00bb (krever abonnement). If\u00f8lge artikkelen eide Finnes ved inngangen til 2017 aksjer verdt omlag 1,5 millioner kroner i 18 forskjellige selskaper.\n\nDe st\u00f8rste enkeltinvesteringene var if\u00f8lge Dagbladet i teknologiselskapet Q-Free ASA og oppdrettsselskapet Marine Harvest. Aksjene i Q-Free hadde da artikkelen ble publisert en ansl\u00e5tt verdi p\u00e5 617 000 kroner. Dette var grunnlaget for Dagbladets p\u00e5stand om at Finnes \u00absetter pengene sine i bompenge-Norge\u00bb.\n\nQ-Free har utviklet betalingsl\u00f8sninger for bompengesystemer, og leverer blant annet det sentrale systemet for innkreving av bompenger i Norge. Dagbladet rapporterte at:\n\nDen to \u00e5r gamle artikkelen deles fremdeles jevnlig p\u00e5 Facebook. Nylig skapte den stort engasjement da den ble delt i gruppen \u00abVi som har f\u00e5tt nok av diktaturet p\u00e5 stortinget!\u00bb. I kommentarfeltet var reaksjonene sterke:\n\nI Aksjon\u00e6rregisteret kan man finne ut hvem som eier aksjer i hvilke selskaper. Registeret oppdateres ikke kontinuerlig, men viser bare opplysninger som er registrert 31. desember hvert \u00e5r.\n\nDagbladet baserte sin artikkel p\u00e5 opplysninger i Aksjon\u00e6rregisteret per 31. desember 2016. Sindre Finnes bekreftet overfor avisen at han eide aksjer i de samme selskapene da artikkelen ble publisert i september 2017.\n\nIf\u00f8lge Aksjon\u00e6rregisteret har Finnes' aksjeportef\u00f8lje utviklet seg slik de siste \u00e5rene:\n\nDe seks selskapene Finnes eide aksjer i ved inngangen til 2019 var Wallenius Wilhelmsen ASA, Schibsted ASA, Norsk Hydro ASA, Independent Tankers Corporation LT, Western Bulk Chartering AS og Blueye Robotics AS.\n\nSelv om Finnes ikke har v\u00e6rt registrert med aksjer i selskaper knyttet til bompenger etter 31. desember 2017, kan han i teorien ha hatt slike aksjer. Han kan ha kj\u00f8pt aksjer og solgt dem igjen innen registreringsdatoen 31. desember 2018, og han kan ha kj\u00f8pt aksjer som ikke vil bli registrert f\u00f8r 31. desember 2019.\n\nDette avviser statsministerens ektemann i en e-post sendt fra Statsministerens kontor:\n\n\u2013 Jeg solgte aksjene i Q-Free i september 2017, og har siden da ikke eid aksjer i Q-Free eller tilsvarende selskaper.\n\nAksjesalget m\u00e5 alts\u00e5 ha skjedd umiddelbart etter at Dagbladet publiserte sin artikkel 28. september 2017. Faktisk.no har ogs\u00e5 spurt hvorfor Finnes valgte \u00e5 selge seg ut av Q-Free, men det har han ikke svart p\u00e5.\n\nStatssekret\u00e6r Rune Alstads\u00e6ter (H) opplyser til Faktisk.no at Finnes ikke er p\u00e5lagt \u00e5 rapportere om kj\u00f8p og salg av aksjer til Statsministerens kontor.\n\nVil du vite mer om bompenger? Les ogs\u00e5:\n\u2022 Han har eid aksjer i bomteknologiselskapet Q-Free ASA, men solgte seg ut av selskapet i september 2017.\n\u2022 Finnes opplyser til Faktisk.no at han ikke har eid aksjer i Q-Free eller tilsvarende selskaper siden da. Dette underst\u00f8ttes av opplysninger fra Aksjon\u00e6rregisteret.", "lang": "no"}