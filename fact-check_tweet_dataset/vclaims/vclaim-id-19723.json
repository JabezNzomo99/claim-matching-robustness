{"title": "Le domeniche gratis hanno fatto aumentare visitatori e incassi dei musei?", "subtitle": "Abbiamo verificato le dichiarazioni dell'ex ministro della Cultura Franceschini\u00a0sull'incremento di visite e introiti dei luoghi d'arte", "author": "www.agi.it", "date": "2018-08-02T07:30+0200", "vclaim_id": "vclaim-id-19723", "url": "https://www.agi.it/fact-checking/musei_domeniche_gratis-4229286/news/2018-08-02/", "vclaim": "L\u2019ex ministro per i Beni e le attivit\u00e0 culturali Dario Franceschini ha scritto il 31 luglio su Facebook: \u201cLe prime domeniche del mese [gratis nei musei] hanno trainato l\u2019aumento dei visitatori a pagamento\u201d. Franceschini stava commentando l\u2019annuncio fatto dal suo successore Alberto Bonisoli di voler eliminare, dopo l\u2019estate, le prime domeniche del mese gratuite nei musei.\n\nBonisoli ha fatto l\u2019esempio di Pompei: \u201cChi ci va a novembre?\u201d, si \u00e8 chiesto retoricamente il ministro. \u201cMagari la prima o tutte le domeniche di quel mese si pu\u00f2 aprire gratis perch\u00e9 non c'\u00e8 tanta gente. Il problema \u00e8 quando si viene costretti dal ministero ad aprire la prima domenica di agosto, con migliaia di turisti stranieri che arrivano e pensano che gli italiani sono pazzi perch\u00e9 li fanno entrare gratis\u201d.\n\nCon il decreto del 27 giugno 2014 n. 94 il Ministero dei Beni e delle attivit\u00e0 culturali (MiBact), allora guidato appunto da Franceschini, aveva stabilito che, a partire dal primo luglio di quell\u2019anno, \u201cLa prima domenica di ogni mese \u00e8 in ogni caso libero l\u2019accesso a tutti gli istituti ed ai luoghi della cultura di cui all\u2019articolo 1, comma 1\u201d del decreto ministeriale 507 dell\u201911 dicembre 1997.\n\nAnche se ci fosse stato un aumento dei visitatori a pagamento negli ultimi anni, non bisogna fare l\u2019errore di stabilire un nesso di causa tra le domeniche gratis nei musei e quell\u2019aumento. Questo potrebbe infatti dipendere da molti fattori: i flussi turistici interni e stranieri, il miglioramento della situazione economica in Italia e nei Paesi di origine del flusso straniero, il calo del turismo in altre zone del mondo, e molto altro.\n\nPossiamo per\u00f2 verificare se un aumento dei visitatori e degli introiti ci sia effettivamente stato, in corrispondenza con quell\u2019iniziativa. Altri studi poi dovranno dimostrare che, come dice Franceschini, le domeniche gratis abbiano fatto da traino agli ingressi a pagamento.\n\nAll\u2019interno del totale, i visitatori paganti sono cresciuti: 19 milioni nel 2014, 20,8 milioni nel 2015, 22,6 milioni nel 2016 e 24 milioni nel 2017. Nei cinque anni, \u00e8 una crescita del 36,4%.\n\nCome \u00e8 facile immaginare, gli introiti sono andati crescendo in parallelo: 135,5 milioni di euro nel 2014, 155,5 milioni nel 2015, 173,4 milioni nel 2016 e 193,6 milioni nel 2017. Una crescita, nell\u2019arco dei cinque anni, del 53% e dunque pi\u00f9 che proporzionale rispetto a quella dei visitatori, sia complessivi che paganti.\n\nL\u2019apporto dei visitatori non paganti grazie alle prime domeniche del mese gratis \u00e8 complessivamente di circa 12 milioni di persone nell\u2019arco del quinquennio. Il loro numero \u00e8 stato abbastanza costante negli anni: nel solo 2017 ne hanno approfittato pi\u00f9 di 3,5 milioni di visitatori. Nel 2016 erano stati 3,1 milioni abbondanti, nel 2015 3,5 milioni e nel 2014 (nel secondo semestre, dato che l\u2019iniziativa \u00e8 cominciata il 1\u00b0 luglio) 1,5 milioni circa.\n\nMa le domeniche gratis al museo non sono l\u2019unica situazione in cui si pu\u00f2 accedere al museo senza pagare: altre esenzioni, per et\u00e0 o per altre caratteristiche, fanno s\u00ec che la quota dei non paganti nei musei italiani sia comunque consistente.\n\nGuardando ai numeri, chi ha usufruito delle domeniche gratuite \u00e8 una quota minoritaria dei non paganti nei musei italiani, che nel 2017 \u2013 ad esempio \u2013 sono stati 10,9 milioni nei musei a pagamento, di cui 3,5 milioni appunto con l\u2019iniziativa delle domeniche gratuite.\n\nSi pu\u00f2 notare che la crescita \u2013 pur altalenante \u2013 nel numero di visitatori, complessivi e paganti, e negli introiti \u00e8 precedente all\u2019introduzione delle prime domeniche del mese gratis nei musei, ma significativamente inferiore (di nuovo, non \u00e8 possibile stabilire un nesso di causa/effetto tra i due fenomeni).\n\nDa quando sono state istituite le domeniche gratis al museo, il primo luglio 2014, il numero di visitatori nei musei italiani, sia complessivi che paganti, \u00e8 cresciuto con costanza e quello degli introiti \u00e8 cresciuto pi\u00f9 che proporzionalmente.\n\nPrima che la misura fosse introdotta - nei cinque anni precedenti - si era comunque registrata una crescita, dei visitatori, complessivi e paganti, e degli introiti. Ma la crescita era significativamente inferiore a quella del quinquennio successivo. Insomma: questo indizio va nella direzione di quanto suggerito da Franceschini, ma senza uno studio specifico non \u00e8 possibile dimostrare con assoluta certezza un nesso di causa tra domeniche gratis e aumento dei visitatori a pagamento.", "lang": "it"}