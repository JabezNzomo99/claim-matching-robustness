{"title": "Ilu chrze\u015bcijan zmaga si\u0119 ze szczeg\u00f3lnie silnymi prze\u015bladowaniami?", "subtitle": "Sprawdzamy wypowied\u017a Dariusza Mateckiego. Ilu chrze\u015bcijan zmaga si\u0119 ze szczeg\u00f3lnie silnymi prze\u015bladowaniami? Zapoznaj si\u0119 z nasz\u0105 analiz\u0105.", "author": "demagog.org.pl", "date": null, "vclaim_id": "vclaim-id-79237", "url": "https://demagog.org.pl/wypowiedzi/ilu-chrzescijan-zmaga-sie-ze-szczegolnie-silnymi-przesladowaniami/", "vclaim": "Dariusz Matecki na swoim profilu na Twitterze opublikowa\u0142 wpis, w kt\u00f3rym stwierdzi\u0142, \u017ce wed\u0142ug tegorocznego \u015awiatowego Indeksu Prze\u015bladowa\u0144 260 mln chrze\u015bcijan zmaga si\u0119 ze szczeg\u00f3lnie silnymi prze\u015bladowaniami. Informacj\u0119 t\u0119 potwierdzaj\u0105 dane ze strony Open Doors \u2013 260 mln os\u00f3b do\u015bwiadcza prze\u015bladowa\u0144 o wysokim stopniu. Wypowied\u017a uznajemy zatem za prawdziw\u0105.\n\n\u015awiatowy Indeks Prze\u015bladowa\u0144 to ranking 50 kraj\u00f3w, w kt\u00f3rych chrze\u015bcijanie do\u015bwiadczaj\u0105 najwi\u0119kszych prze\u015bladowa\u0144. Indeks ten jest publikowany co roku przez fundacj\u0119 charytatywn\u0105 Open Doors w celu skierowania uwagi \u015bwiata na miliony ludzi, kt\u00f3rzy s\u0105 prze\u015bladowani z powodu swojego wyznania. Jak mo\u017cemy przeczyta\u0107 na stronie fundacji, do g\u0142\u00f3wnych przyczyn prze\u015bladowa\u0144 nale\u017c\u0105:\n\u2022 \u017cycie rodzinne \u2013 dotyczy utrudniania chrze\u015bcijanom praktykowania wiary b\u0105d\u017a g\u0142oszenia jej przez osoby spokrewnione lub pa\u0144stwo,\n\u2022 \u017cycie w pa\u0144stwie \u2013 dotyczy tego, czy chrze\u015bcijanie mog\u0105 bra\u0107 czynny udzia\u0142 w \u017cyciu politycznym i czy bywaj\u0105 dyskryminowani przez stanowione prawo,\n\u2022 \u017cycie w Ko\u015bciele \u2013 dotyczy gromadzenia si\u0119 chrze\u015bcijan we wsp\u00f3lnoty i wsp\u00f3lnego praktykowania wiary.\n\nOpr\u00f3cz tego czynnikiem decyduj\u0105cym w wy\u017cej wymienionych sferach jest przemoc fizyczna. Problem ten dotyczy bezpo\u015brednich atak\u00f3w na osoby, ale te\u017c budynki zwi\u0105zane z chrze\u015bcija\u0144stwem.\n\nWed\u0142ug \u015awiatowego Indeksu Prze\u015bladowa\u0144 w 2020 roku na \u015bwiecie w 50 krajach uwzgl\u0119dnionych w rankingu jest prze\u015bladowanych ponad 650 mln chrze\u015bcijan. Prze\u015bladowa\u0144 o wysokim stopniu natomiast do\u015bwiadcza 260 mln os\u00f3b. W zwi\u0105zku z tym wypowied\u017a Dariusza Mateckiego uznajemy za prawdziw\u0105.", "lang": "pl"}