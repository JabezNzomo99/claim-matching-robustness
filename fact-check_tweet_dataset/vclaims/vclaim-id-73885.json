{"title": "Nie, ten m\u0119\u017cczyzna nie zosta\u0142 zatrzymany przez policj\u0119 za brak maseczki", "subtitle": "W sieci pojawi\u0142o si\u0119 zdj\u0119cie m\u0119\u017cczyzny le\u017c\u0105cego na przystanku autobusowym w Warszawie. R\u0119ce ma zakute w kajdanki. Z opisu dowiadujemy si\u0119, \u017ce nie mia\u0142 maseczki i to dlatego funkcjonariusze go obezw\u0142adnili. To nieprawda. Powodem zatrzymania by\u0142o naruszenie nietykalno\u015bci cielesnej funkcjonariuszy.", "author": "sprawdzam.afp.com", "date": "2020-08-12T13:40:38+02:00", "vclaim_id": "vclaim-id-73885", "url": "https://sprawdzam.afp.com/nie-ten-mezczyzna-nie-zostal-zatrzymany-przez-policje-za-brak-maseczki", "vclaim": "Nie, ten m\u0119\u017cczyzna nie zosta\u0142 zatrzymany przez policj\u0119 za brak maseczki\n\nW sieci pojawi\u0142o si\u0119 zdj\u0119cie m\u0119\u017cczyzny le\u017c\u0105cego na przystanku autobusowym w Warszawie. R\u0119ce ma zakute w kajdanki. Z opisu dowiadujemy si\u0119, \u017ce nie mia\u0142 maseczki i to dlatego funkcjonariusze go obezw\u0142adnili. To nieprawda. Powodem zatrzymania by\u0142o naruszenie nietykalno\u015bci cielesnej funkcjonariuszy.\n\nPost pojawi\u0142 si\u0119 na Facebooku w poniedzia\u0142ek, 10 sierpnia. W opisie czytamy:\n\nZdj\u0119cie z dzisiaj. Autobus linii 709 g. 11,25 trasa do Piaseczna. Pan nie mia\u0142 maseczki. Pewnie si\u0119 stawia\u0142. Niemniej reakcje jak wida\u0107 wchodz\u0105 w nawyk. Przemoc staje si\u0119 realn\u0105 towarzyszk\u0105 naszego dnia codziennego. Zdj\u0119cie zrobi\u0142a kole\u017canka.\n\nPost w ciagu dw\u00f3ch dni zyska\u0142 1,7 tys. reakcji, 616 komentarzy i \n\n 13 tys. udost\u0119pnie\u0144. Zdj\u0119cie z tym samy opisem pojawi\u0142o si\u0119 te\u017c na Twitterze.\n\nRozp\u0119ta\u0142a si\u0119 pod nim burzliwa dyskusja. Wi\u0119ksza cz\u0119\u015b\u0107 komentuj\u0105cych uwierzy\u0142a, \u017ce opis zdj\u0119cia pasuje do sytuacji jaka mia\u0142a si\u0119 wydarzy\u0107 na p\u0119tli autobusowej Metro Wilanowska w Warszawie. Pojawi\u0142o si\u0119 wiele krytycznych g\u0142os\u00f3w wobec policji za nadu\u017cywanie si\u0142y wobec starszego cz\u0142owieka za - jak my\u015bleli internauci - zwyk\u0142y brak maseczki. Pisali oburzeni:\n\nBezprawia ciag dalszy!\n\n Bandyci w mundurach, szkoda \u017ce w og\u00f3le to nosz\u0105.\n\n Wstyd. Zrobili sobie poligon do\u015bwiadczalny jak ZOMO\n\nInni apelowali, by nie dawa\u0107 si\u0119 wprowadza\u0107 w b\u0142\u0105d, nie znaj\u0105c kontekstu zatrzymania.\n\nNiekt\u00f3rzy przytaczali tre\u015b\u0107 komunikatu wydanego w tej sprawie przez Komend\u0119 Rejonow\u0105 Policji II, a tak\u017ce informacj\u0119 opublikowan\u0105 na stronie Komendy Sto\u0142ecznej Policji. Na Twitterze policja apelowa\u0142a te\u017c o sprawdzanie tre\u015bci zanim udost\u0119pni sie je w sieci.\n\nUda\u0142o nam si\u0119 ustali\u0107, \u017ce do sytuacji rzeczywi\u015bcie dosz\u0142o 10 sierpnia na p\u0119tli Wilanowska. Zdj\u0119cie udost\u0119pni\u0142a na Facebooku osoba przedstawiaj\u0105ca si\u0119 jako \u201eManul Stepowy\u201d, to pisarka Manula Kalicka. Poprosili\u015bmy j\u0105 o komentarz. W rozmowie telefonicznej w \u015brod\u0119, 12 sierpnia powiedzia\u0142a:\n\n- Zdj\u0119cie znalaz\u0142am na wallu mojej znajomej. Zrobi\u0142a je poruszona scen\u0105 brutalnego zatrzymania na przystanku. Spyta\u0142am si\u0119 czy mog\u0119 je udost\u0119pni\u0107. Zgodzi\u0142a si\u0119. Tekst napisa\u0142am sama, opieraj\u0105c si\u0119 na jej relacji. Przekaza\u0142a mi, \u017ce m\u0119\u017cczyzna nie mia\u0142 maseczki i dlatego policja go zatrzyma\u0142a. Wywnioskowa\u0142a to te\u017c z rozm\u00f3w pasa\u017cer\u00f3w, gdy\u017c sama nie by\u0142a bezpo\u015brednim \u015bwiadkiem zatrzymania. Wsiad\u0142a do autobusu kiedy m\u0119\u017cczyzna le\u017ca\u0142 na ziemi. Znajoma ju\u017c usun\u0119\u0142a zdj\u0119cie. Mo\u017ce nie powinnam by\u0142a go zamieszcza\u0107. Prawd\u0105 jest, \u017ce jako pisarka mam sk\u0142onno\u015bci do domniema\u0144 - doda\u0142a.\n\nM\u0119\u017cczyzna nie m\u00f3g\u0142 zosta\u0107 zatrzymany za brak maseczki, gdy\u017c, jak wida\u0107 na zdj\u0119ciu, mia\u0142 j\u0105 na twarzy. Policja potwierdzi\u0142a nam, \u017ce zatrzymany mia\u0142 maseczk\u0119.\n\nWersja policji jest inna. Zapytali\u015bmy rzecznika Komendy Rejonowej Policji Warszawa II, co tak naprawd\u0119 wydarzy\u0142o si\u0119 na p\u0119tli.\n\n- Patrol pieszy wykonywa\u0142 czynno\u015bci polegaj\u0105ce m.in. na przypominaniu pasa\u017cerom autobus\u00f3w o obowi\u0105zku noszenia maseczek w komunikacji miejskiej. Oko\u0142o godz. 11 widz\u0105c policjant\u00f3w starszy m\u0119\u017cczyzna zacz\u0105\u0142 wyzywa\u0107 ich i obrzuca\u0107 ich wulgarnymi s\u0142owami. Krzycza\u0142 \u201ek\u2026a, ty szczylu nie b\u0119dziesz mi rozkazywa\u0107\u201d KRP II.\n\nT\u0142umaczy, \u017ce policjanci poprosili o dokumenty, jednak ten uderzy\u0142 policjanta torb\u0105 i rzuci\u0142 si\u0119 na funkcjonariuszy. - Zacz\u0105\u0142 ich szarpa\u0107 i popycha\u0107. Policjanci zdecydowali si\u0119 obezw\u0142adni\u0107 m\u0119\u017cczyzn\u0119 - t\u0142umaczy Koniuszy.\n\nZdj\u0119cie wykonano w momencie, kiedy funkcjonariusze oczekiwali na patrol samochodowy, kt\u00f3ry zabra\u0142 m\u0119\u017cczyzn\u0119 na komend\u0119 policji przy ul. Malczewskiego.\n\nKoniuszy: - Me\u017cczyzna zosta\u0142 przewieziony na badania do plac\u00f3wki medycznej. Badanie wykaza\u0142o, \u017ce m\u0119\u017cczyzna by\u0142 trze\u017awy. Zosta\u0142 przes\u0142uchany. Us\u0142ysza\u0142 zarzuty naruszenia nietykalno\u015bci cielesnej, (artyku\u0142 222 Kodeksu Karnego paragraf 1). Przyzna\u0142 si\u0119 do winy, jednak nie wyja\u015bni\u0142 przyczyn swojego post\u0119powania", "lang": "pl"}