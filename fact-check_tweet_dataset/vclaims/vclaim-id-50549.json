{"title": "Nei, thriller fra 1981 foruts\u00e5 ikke koronaviruset", "subtitle": "P\u00e5standen om at en bok av Dean Koontz sp\u00e5dde korona-utbruddet, stemmer ikke.", "author": "www.faktisk.no", "date": null, "vclaim_id": "vclaim-id-50549", "url": "https://www.faktisk.no/faktasjekker/N19/nei-thriller-fra-1981-forutsa-ikke-koronaviruset", "vclaim": "For \u00e5 f\u00e5 oppdatert og p\u00e5litelig informasjon om koronaviruset, kan du bes\u00f8ke fhi.no og helsenorge.no. Sjekk ogs\u00e5 hjemmesidene til din egen kommune for informasjon om lokale forhold og beredskap.\n\nUtdrag fra romanen \u00abThe Eyes of Darkness\u00bb av Dean Koontz spres i sosiale medier, og det skapes et inntrykk av at boken foruts\u00e5 koronavirusepidemien allerede i 1981. I en mye delt Twitter-melding st\u00e5r det uttrykkelig at boken foruts\u00e5 koronavirusutbruddet:\n\nUtdrag fra boken spres i stor stil b\u00e5de p\u00e5 Facebook og i andre sosiale medier, ogs\u00e5 i Norge. Faktisk.no har mottatt en rekke tips fra lesere om denne boken, som lurer p\u00e5 hvordan det kan ha seg at et virus som minner om koronaviruset SARS-CoV-2 tilsynelatende dukker opp i en roman fra 1980-tallet.\n\nBoken beskriver et fiktivt, kinesisk virus som kalles \u00abWuhan-400\u00bb. Det fiktive viruset skal v\u00e6re et biologisk v\u00e5pen.\n\nDet er ikke riktig at denne boken forutsa koronavirusepidemien. I beste fall er det snakk om et sammentreff.\n\nI tillegg har flere av innleggene i sosiale medier der boken omtales tatt med et utdrag fra en annen bok som sp\u00e5r en global lungesykdomsepidemi i 2020, noe som skaper et inntrykk av at boken til Koontz foruts\u00e5 koronavirusutbruddet med st\u00f8rre presisjon enn det er grunnlag for \u00e5 tro.\n\n\u00abThe Eyes of Darkness\u00bb ble opprinnelig utgitt under pseudonymet Leigh Nichols i 1981. I denne utgaven sto det ingenting om \u00abWuhan-400\u00bb. I stedet het det fiktive viruset \u00abGorki-400\u00bb, og stammet fra Russland. S\u00f8k i Google Books viser dette:\n\nIf\u00f8lge faktasjekkerne i Snopes er det uklart hvorfor boken senere ble endret og det fiktive viruset omd\u00f8pt til Wuhan-400.\n\nSnopes opplyser ogs\u00e5 at det er klare forskjeller mellom viruset som beskrives i \u00abThe Eyes of Darkness\u00bb og koronaviruset SARS-CoV-2, som n\u00e5 sprer seg internasjonalt.\n\nFor det f\u00f8rste er det fiktive viruset som beskrives i boken ett hundre prosent d\u00f8delig, mens de fleste som blir rammet av SARS-CoV-2 kun f\u00e5r milde symptomer, if\u00f8lge Folkehelseinstituttet. Det n\u00e5v\u00e6rende anslaget er at dette gjelder om lag 80 prosent.\n\nEn norsk kvinne som \u00absannsynligvis\u00bb har blitt frisk av koronaviruset ble omtalt av VG 11. mars.\n\nFor det andre er det fiktive viruset \u00abWuhan-400\u00bb som opptrer i romanen til Koontz et biologisk v\u00e5pen som er skapt i et laboratorium. Selv om enkelte konspirasjonsteorier om SARS-CoV-2 skal ha det til at det er menneskeskapt, er disse teoriene grunnl\u00f8se.\n\nFaktisk.no har sett n\u00e6rmere p\u00e5 p\u00e5standen om at koronaviruset er menneskeskapt. Det er helt feil:\n\nLikhetene mellom det fiktive viruset og SARS-CoV-2 er med andre ord overfladiske, og oppstod etter at Koontz roman ble endret. Det er derfor ikke grunnlag for \u00e5 si at \u00abThe Eyes of Darkness\u00bb foruts\u00e5 koronavirusepidemien i 1981.\n\nFlere av innleggene om boken som deles i sosiale medier inneholder ogs\u00e5 et bilde fra en bok der det st\u00e5r at en \u00abalvorlig, lungebetennelseaktig sykdom\u00bb som ikke kan kureres, vil spre seg verden rundt i 2020.\n\nIf\u00f8lge AAP Fact Check stammer ikke dette bildet fra \u00abThe Eyes of Darkness\u00bb, men fra boken \u00abEnd of Days: Predictions and Prophecies about the End of the World\u00bb av Sylvia Browne, et selverkl\u00e6rt medium og sp\u00e5kone.\n\nBildet fra Brownes bok skaper et villedende inntrykk av at \u00abThe Eyes of Darkness\u00bb ikke bare sp\u00e5dde at det ville komme et virus fra Wuhan, men ogs\u00e5 at dette ville skje i 2020.\n\nS\u00f8k i boken p\u00e5 \u00abWuhan-400\u00bb i Google Books gir ingen resultater, og den omtaler alts\u00e5 ikke det samme fiktive viruset som \u00abThe Eyes of Darkness\u00bb:\n\nDe angivelige sp\u00e5dommene i Brownes bok har med andre ord sv\u00e6rt lite med koronavirusepidemien \u00e5 gj\u00f8re.\n\nDet er sv\u00e6rt f\u00e5 grunner til \u00e5 tro at Browne hadde evne til \u00e5 sp\u00e5 fremtidige epidemier.\n\nP\u00e5 den samme siden der Browne omtaler lungesykdommen, kommer hun ogs\u00e5 med en annen sp\u00e5dom om en kj\u00f8ttetende sykdom som skulle ha oppst\u00e5tt i 2010. Denne fiktive sykdommen skulle ha v\u00e6rt ekstremt smittsom og antibiotikaresistent. I tillegg skulle det ha v\u00e6rt mulig \u00e5 kurere den gjennom en kombinasjon av varme og elektriske ladninger.\n\nDenne sp\u00e5dommen har \u00e5penbart ikke sl\u00e5tt til, ettersom ingen mennesker ble rammet av en \u00abkj\u00f8ttetende sykdom\u00bb som bare kan kureres gjennom elektriske ladninger og varme i 2010.", "lang": "no"}