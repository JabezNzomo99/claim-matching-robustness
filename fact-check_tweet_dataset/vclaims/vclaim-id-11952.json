{"title": "Gentiloni e Conte a confronto: quanto aumenta l\u2019Iva?", "subtitle": "", "author": "pagellapolitica.it", "date": null, "vclaim_id": "vclaim-id-11952", "url": "https://pagellapolitica.it/dichiarazioni/8160/gentiloni-e-conte-a-confronto-quanto-aumenta-liva", "vclaim": "\u00abNel 2020 \u00e8 previsto un aumento [dell\u2019Iva] di 23,1 miliardi (3,9 miliardi in pi\u00f9 di quanto era stato previsto dal Pd), e nel 2021 l\u2019incredibile cifra di 28,8 miliardi (ben 9,2 miliardi in pi\u00f9 rispetto a quanto era stato previsto dal Pd)\u00bb.\n\nIn un articolo pubblicato il 2 gennaio 2019 sul sito del Partito Democratico Luigi Marattin ha passato in rassegna alcuni dei punti principali della legge di Bilancio per il 2019. In particolare, parlando dell\u2019aumento dell\u2019Iva (punto 4), ha riportato che aumenter\u00e0 di 23,1 miliardi nel 2020 e di 28,8 miliardi nel 2021, e che questi aumenti saranno molto superiori a quelli previsti dai governi guidati dal suo partito.\n\nL\u2019Iva \u00e8 un acronimo che sta per \u201cImposta sul valore aggiunto\u201d. Questo tributo ha due caratteristiche: la prima \u00e8 che \u00e8 un\u2019imposta indiretta, e quindi non colpisce i redditi ma i consumi; la seconda \u00e8 che si scarica solo sui consumatori finali e non su chi acquista beni e servizi per reimpiegarli nella produzione o per la vendita al dettaglio (per loro l\u2019imposta \u00e8 neutrale, perch\u00e9 detraibile).\n\nL\u2019Iva \u00e8 una delle principali imposte del sistema fiscale italiano, introdotta nel 1972 (con il d.p.R 633/1972): nel 2017, secondo quanto riportato dal ministero dell\u2019Economia e delle Finanze, le entrate fiscali derivanti dall\u2019Iva sono risultate pari a 129,6 miliardi di euro, circa il 28 per cento delle entrate totali dello Stato.\n\nAttualmente questa imposta prevede tre aliquote: quella ordinaria al 22 per cento e le due agevolate al 10 per cento e al 4 per cento su particolari categorie di beni e servizi ritenuti essenziali - e di cui abbiamo scritto recentemente.\n\nLuigi Marattin parla di un aumento dell\u2019Iva rifacendosi indirettamente alle clausole di salvaguardia, un meccanismo di finanza pubblica che ha acquisito sempre pi\u00f9 importanza negli ultimi anni e che ha a che fare con le norme comunitarie. Secondo queste ultime, infatti, la legge di Bilancio viene sottoposta all\u2019approvazione delle istituzioni europee prima di approdare nel Parlamento nazionale per essere discussa e approvata. Pu\u00f2 accadere che la Commissione Europea non sia convinta dai saldi presentati e richieda correzioni.\n\nIn sostanza: il governo Gentiloni aveva sterilizzato gli aumenti Iva che erano stati previsti per il 2018 e aveva poi previsto un aumento per l\u2019aliquota agevolata al 10 per cento a partire dal 2019. Per quanto riguarda invece l\u2019aliquota ordinaria, la legge di Bilancio per il 2018 imponeva una iniziale crescita di 3,4 punti percentuali (dal 22 per cento al 25,4 per cento) per il 2019 per poi assestarsi intorno al 25 per cento nei due anni successivi.\n\nAnche in questo caso, per l\u2019anno immediatamente successivo - il 2019 - non ci sono aumenti. Le cose cambiano a partire dal 2020. Per quell\u2019anno si dispone un aumento dell\u2019Iva agevolata al 10 per cento di tre punti percentuali, raggiungendo, il 13 per cento. Per quanto riguarda, poi, l\u2019Iva ordinaria, la prima legge di Bilancio del governo Conte prevede aumenti sia per il 2020 che per il 2021: l\u2019aliquota dovrebbe passare dal 25,2 per cento nel 2020 e al 26,5 per cento nel 2021.\n\nLa legge di Bilancio 2018 del governo Gentiloni prevedeva un aumento graduale dell\u2019Iva agevolata stabilendo un valore pari all\u201911,5 per cento per il 2019 e al 13 per cento per il 2020 e il 2021. La manovra 2019 del governo Conte sterilizza l\u2019aumento per il 2019 e prevede lo stesso valore dell\u2019esecutivo precedente per il 2020 e il 2021 (appunto il 13 per cento).\n\nIl governo Conte invece sterilizza l\u2019aumento per il 2019, fissa l\u2019aliquota al 25,2 per cento nel 2020 e al 26,5 per cento nel 2021. Tra le aliquote decise dal governo precedente e quelle dell\u2019attuale esecutivo, quindi, il governo Conte non aumenta nel 2019 - quando il governo Gentiloni prevedeva un \u201cbalzo\u201d di 3,4 punti - e poi prevede uno 0,3 per cento in pi\u00f9 nel 2020 (25,2 contro 24,9) e dell\u20191,5 per cento nel 2021 (26,5 di Conte contro il 25 di Gentiloni).\n\nEntrambi i governi hanno fissato per il 2020 e per il 2021 l\u2019Iva agevolata al 13 per cento. \u00c8 per\u00f2 evidente - guardando alle rispettive tabelle - che gli esecutivi Conte e Gentiloni stimano il gettito in modo diverso.\n\nIl confronto diretto sull\u2019Iva ordinaria \u00e8 meno immediato, perch\u00e9 i due governi hanno fissato valori diversi. Anche in questo caso, per\u00f2, le stime sono in proporzione diverse. Infatti, guardando nuovamente al 2020, per il governo Gentiloni il gettito previsto era di circa 4 miliardi di euro per punto percentuale. Il governo Conte, invece, stima circa 4,3 miliardi di euro.\n\nDi conseguenza, i totali che i due esecutivi hanno stimato di ottenere dall\u2019applicazione delle clausole di salvaguardia (che, oltre all\u2019aumento dell\u2019Iva, prevede aumenti nelle accise per il carburante) sono stati diversi: per il governo Gentiloni, le clausole per il 2020 valevano 19,2 miliardi e quelle per il 2021 pi\u00f9 o meno lo stesso, 19,5 miliardi di euro.\n\nLuigi Marattin riassume la situazione dicendo che, in seguito all\u2019approvazione dell\u2019ultima legge di Bilancio, nel 2020 sia previsto un aumento dell\u2019Iva di \u00ab3,9 miliardi\u00bb rispetto a quanto stimato dal governo guidato dal Partito Democratico e, per il 2021, di \u00abben 9,2 miliardi\u00bb. Le differenze, in effetti, sono corrette, ma come abbiamo visto dipendono anche da diverse stime dei risultati delle misure (e non per forza da un proporzionale aumento del carico fiscale).\n\nIn primis, i due governi stimano entrate diverse, in proporzione, per gli aumenti dell\u2019Iva. Ad esempio l\u2019aumento dell\u2019Iva agevolata, fissata da entrambi gli esecutivi e per gli stessi anni (2020 e 2021) al 13 per cento, fornir\u00e0 secondo le stime entrate differenti - 7 miliardi circa secondo il governo Gentiloni, 8,7 secondo il governo Conte. Per i contribuenti non ci sar\u00e0 differenza - l\u2019aliquota sar\u00e0 comunque al 13 per cento - ma varia la previsione di entrate per lo Stato.\n\nInfine, l\u2019aumento dell\u2019Iva non \u00e8 certo. Le clausole di salvaguardia, come visto sopra, sono infatti eventuali e sono state molte volte \u201csterilizzate\u201d dai diversi governi. L\u2019Iva, quindi, aumenter\u00e0 solo nel caso in cui il governo non riesca a trovare risorse diversamente.\n\nEsaminando la legge di Bilancio 2019, Luigi Marattin ha scritto che per i prossimi due anni \u00e8 previsto un aumento dell\u2019Iva maggiore rispetto a quanto previsto dal Partito Democratico. Pi\u00f9 3,9 miliardi di euro per il 2020 e pi\u00f9 9,2 miliardi di euro per il 2021.\n\nL\u2019esponente del Partito Democratico riporta cifre corrette. Guardando alle percentuali e non ai numeri assoluti, \u00e8 vero poi che il governo Conte prevede un aumento maggiore dell\u2019aliquota Iva ordinaria, rispetto al governo Gentiloni, per il 2020 e il 2021. Marattin, per\u00f2, non tiene conto del dettaglio non secondario che il governo Conte stima un gettito maggiore, in proporzione, per gli aumenti. Insomma: a parit\u00e0 di aumento Iva, l\u2019ultima manovra prevede che entrino pi\u00f9 soldi.", "lang": "it"}