{"title": "Nie, m\u0105\u017c Jadwigi Emilewicz nie zosta\u0142 zatrzymany przez Agencj\u0119 Bezpiecze\u0144stwa Wewn\u0119trznego", "subtitle": "W sieci pojawia\u0142a si\u0119 informacja o zatrzymaniu przez ABW m\u0119\u017ca wicepremier Jadwigi Emilewicz. Marcin Emilewicz mia\u0142 zosta\u0107 zatrzymany w zwi\u0105zku z afer\u0105 dotycz\u0105c\u0105 wy\u0142udzania dotacji z Narodowego Funduszu Ochrony \u015arodowiska. Informacj\u0119 zdementowa\u0142y ABW i wicepremier Emilewicz.", "author": "sprawdzam.afp.com", "date": "2020-07-16T12:49:41+02:00", "vclaim_id": "vclaim-id-64549", "url": "https://sprawdzam.afp.com/nie-maz-jadwigi-emilewicz-nie-zostal-zatrzymany-przez-agencje-bezpieczenstwa-wewnetrznego", "vclaim": "Nie, m\u0105\u017c Jadwigi Emilewicz nie zosta\u0142 zatrzymany przez Agencj\u0119 Bezpiecze\u0144stwa Wewn\u0119trznego\n\nW sieci pojawia\u0142a si\u0119 informacja o zatrzymaniu przez ABW m\u0119\u017ca wicepremier, minister rozwoju Jadwigi Emilewicz. Marcin Emilewicz mia\u0142 zosta\u0107 zatrzymany w zwi\u0105zku z afer\u0105 dotycz\u0105c\u0105 wy\u0142udzania dotacji z Narodowego Funduszu Ochrony \u015arodowiska. Informacj\u0119 zdementowa\u0142y ABW i wicepremier Emilewicz.\n\n- ABW zatrzyma\u0142o m\u0119\u017ca wicepremier Emilewicz: pocz\u0105tek wojny wewn\u0119trznej w PiS - napisa\u0142 w po\u015bcie przedstawiaj\u0105cy si\u0119 za \u201edziennikarza \u015bledczego\u201d Leszek Szymkowski. Post pojawi\u0142 si\u0119 na jego profilu na Facebooku we wtorek 14 lipca.\n\nChodzi o afer\u0119 zwi\u0105zan\u0105 z wy\u0142udzaniem dotacji z Narodowego Funduszu Ochrony \u015arodowiska. Pieni\u0105dze trafi\u0142y do sp\u00f3\u0142ki, z kt\u00f3r\u0105 zwi\u0105zany by\u0142 Emilewicz. Po czynno\u015bciach zwolniono go do domu. O zatrzymaniu nie poinformowano opinii publicznej - czytamy w po\u015bcie do kt\u00f3rego autor do\u0142\u0105czy\u0142 zdj\u0119cie wicepremier Emilewicz.\n\nInformacj\u0105 dzielono si\u0119 r\u00f3wnie\u017c na Twitterze. O zatrzymanie pyta\u0142 Pawe\u0142 Mitter, dziennikarz kt\u00f3ry w 2012 roku zas\u0142yn\u0105\u0142 prowokacj\u0105 wobec prezesa gda\u0144skiego s\u0105du. Pytanie skierowa\u0142 do wiceministra spraw wewn\u0119trznych Macieja W\u0105sika i do wicepremier Emilewicz.\n\nU\u017cytkownicy pisali, \u017ce zatrzymanie \u015bwiadczy o powyborczych rozgrywkach w obozie Zjednoczonej Prawicy.\n\nU\u017cytkowniczka Twittera pyta\u0142a te\u017c czy prezydent Andrzej Duda pisze u\u0142askawienie dla m\u0119\u017ca wicepremier Emilewicz w sprawie wy\u0142udzenia \u015brodk\u00f3w finansowych z Narodowego Funduszu Ochrony \u015arodowiska.\n\nZapytali\u015bmy ABW czy wiadomo\u015b\u0107 udost\u0119pniana na Facebooku jest prawdziwa. Stanis\u0142aw \u017baryn, rzecznik prasowy ministra koordynatora s\u0142u\u017cb specjalnych w odpowiedzi przes\u0142anej mailem do AFP okre\u015bli\u0142 wiadomo\u015b\u0107 jako \u201efikcyjn\u0105\u201d:\n\n- Informacje zawarte we wskazanym linku (do posta) s\u0105 nieprawdziwe. ABW nie zatrzymywa\u0142o wskazanej osoby - napisa\u0142.\n\nZdementowa\u0142a je r\u00f3wnie\u017c sama wicepremier Emilewicz: - Z tego, co widz\u0119, m\u00f3j m\u0105\u017c ani nie jest, ani nie by\u0142 zatrzymany przez kogokolwiek \u2013 napisa\u0142a 14 lipca zapowiadaj\u0105c, \u017ce wyci\u0105gnie kroki prawne wobec autora wpisu.\n\nNa drog\u0119 prawn\u0105 zamierza r\u00f3wnie\u017c wyst\u0105pi\u0107 by\u0142y prezes Narodowego Funduszu Ochrony \u015arodowiska i Gospodarki Wodnej (NFO\u015aiGW) Piotr Wo\u017any o czym poinformowa\u0142 na Twitterze.\n\nPr\u00f3by kontaktu z Leszkiem Szymowskim nam si\u0119 nie powiod\u0142y. Chcieli\u015bmy dowiedzie\u0107 si\u0119 na jakiej podstawie opar\u0142 swoj\u0105 wiadomo\u015b\u0107.\n\nSzymowski swoje teksty od 2012 r. publikuje na portalu Neon24.pl obok skrajnie prawicowych bloger\u00f3w takich jak Stanis\u0142aw Michalkiewicz. Sam siebie okre\u015bla jako \u201eWr\u00f3g ustroju\u201d. Pisze o sobie: \u201ekatolik, bia\u0142y, m\u0119\u017cczyzna, heteroseksualny, kierowca, przedsi\u0119biorca\u201d. W \u015brodowisku dziennikarskim ma opini\u0119 ma\u0142o wiarygodnego.", "lang": "pl"}