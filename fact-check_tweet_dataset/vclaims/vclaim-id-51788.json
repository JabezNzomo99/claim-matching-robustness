{"title": "La bilancia commerciale tra Italia e Cina \u00e8 peggiorata dopo il memorandum per la \u201cNuova via della Seta\u201d", "subtitle": "", "author": "pagellapolitica.it", "date": null, "vclaim_id": "vclaim-id-51788", "url": "https://pagellapolitica.it/dichiarazioni/8696/la-bilancia-commerciale-tra-italia-e-cina-e-peggiorata-dopo-il-memorandum-per-la-nuova-via-della-seta", "vclaim": "Al di l\u00e0 del giudizio politico del sottosegretario, qual \u00e8 stato l\u2019andamento degli scambi commerciali con la Cina dopo la firma del Memorandum? Abbiamo verificato e Scalfarotto ha quasi ragione.\n\nIl 22 marzo 2019, nel corso di una visita di Stato del presidente cinese Xi Jinping a Roma, l\u2019Italia e la Cina hanno firmato un Memorandum d\u2019Intesa (Memorandum of understanding, MoU) con cui l\u2019Italia ha aderito alla Belt and Road Initiative (Bri), pi\u00f9 comunemente conosciuta come \u201cNuova via della seta\u201d, lanciata dal governo di Pechino nel settembre 2013.\n\nIl piano cinese, come abbiamo spiegato in passato, consiste in un insieme di progetti, pagati dalla Cina, al fine di potenziare o realizzare da nuovo infrastrutture di collegamento, comunicazione e sistemi di produzione di energia in Asia, Africa ed Europa. L\u2019obiettivo \u00e8 facilitare le relazioni e gli scambi fra la Cina e il resto del mondo e in quest\u2019ottica la \u201cNuova via della seta\u201d diventerebbe un nuovo potente strumento di politica estera del governo cinese.\n\nSebbene il Memorandum d\u2019intesa, come precisato dal Ministero dello Sviluppo Economico, non abbia valore di accordo internazionale e non produca dunque effetti giuridici vincolanti, la firma del documento da parte dell\u2019Italia ha destato qualche perplessit\u00e0 negli Stati Uniti e nell\u2019Unione Europea: il nostro Paese, infatti, \u00e8 il solo Paese del G7 e il solo fra i fondatori dell\u2019UE ad aver siglato un accordo politico di questo tipo con Pechino.\n\nCome si legge in una nota pubblicata sul sito del Ministero dello Sviluppo Economico, il governo italiano ha sottoscritto il Memorandum con gli obiettivi di \u00abrafforzamento dell\u2019export verso l\u2019enorme mercato cinese, anche per allineare i nostri flussi commerciali e di investimenti diretti esteri a quelli di altri Paesi Europei quali la Germania, la Francia ed il Regno Unito, che sono nettamente superiori ai nostri; il coinvolgimento delle nostre imprese per la realizzazione di progetti infrastrutturali lungo la nuova via della Seta; l\u2019inclusione dei nostri porti nelle rotte del commercio internazionale\u00bb. Il miglioramento della bilancia commerciale con la Cina era dunque un obiettivo dichiarato del governo italiano da perseguire attraverso l\u2019adesione del nostro Paese alla Bri.\n\nPer prima cosa occorre precisare che non si pu\u00f2 stabilire un nesso di causalit\u00e0 fra firma del Memorandum e andamento di importazioni ed esportazioni: non si pu\u00f2 sapere, ad esempio, se senza Memorandum la nostra bilancia commerciale con la Cina sarebbe stata migliore o peggiore, oppure se c\u2019\u00e8 semplicemente bisogno di pi\u00f9 tempo affinch\u00e9 si manifestino gli effetti benefici di tali accordi o invece si sono gi\u00e0 manifestati. Ci\u00f2 che analizzeremo \u00e8 quindi l\u2019andamento di import ed export nei mesi successivi alla firma del MoU e qual era la situazione in precedenza. Il confronto, basato sui dati del Ministero degli Esteri, \u00e8 pertanto soltanto dal punto di vista temporale e non pu\u00f2 l\u2019efficacia o meno degli accordi con la Cina.\n\nNel 2017 e nel 2018 e l\u2019export italiano in Cina era stato rispettivamente di 13,49 e 13,13 miliardi di euro, mentre nel 2019, ovvero l\u2019anno della firma del Memorandum of Understanding, il valore delle esportazioni italiane verso la Cina si \u00e8 assestato a 12,99 miliardi. La Cina nel 2019 \u00e8 stata il decimo partner commerciale delle nostre esportazioni: l\u2019export verso Pechino nel 2019 ha rappresentato il 2,7 per cento delle esportazioni totali del nostro Paese.\n\nPoich\u00e9 il MoU \u00e8 stato firmato a fine marzo 2019, proviamo a vedere qual \u00e8 stato l\u2019effetto sull\u2019export da aprile 2019 a marzo 2020: non prendiamo in considerazione i mesi successivi poich\u00e9 palesemente condizionati dall\u2019emergenza Covid-19. I dati sono resi disponibili da Eurostat.\n\nIl grafico mette a confronto i mesi da aprile 2019 a marzo 2020 (in arancione) con gli stessi mesi dell\u2019anno precedente (in azzurro): gli unici mesi andati meglio dopo la firma del MoU rispetto allo stesso mese dell\u2019anno precedente sono aprile 2019 (1,09 miliardi di export contro 1,07 miliardi di aprile 2018), maggio 2019 (1,23 miliardi contro 1,18), ottobre 2019 (1,28 miliardi contro 1.22), dicembre 2019 (1,22 contro 1). Complessivamente, il totale dell\u2019export italiano nei mesi considerati dopo la firma del Memorandum ammonta a 12,5 miliardi, contro i 13,13 della somma dei mesi dell\u2019anno precedente al periodo considerato: sono circa 800 milioni di euro di differenza. La variazione tendenziale \u00e8 di -4,8 per cento. Nei 12 mesi successivi alla firma, insomma, \u00e8 diminuito il valore dell\u2019export italiano in Cina.\n\nPer quanto riguarda le importazioni, nel 2019 abbiamo importato dalla Cina beni per 31,66 miliardi di euro; nel 2018 tale valore ammontava a 30,89 miliardi e nel 2017 a 28,46. Secondo i dati del Ministero degli Esteri, la Cina costituisce il terzo Paese da cui importiamo maggiormente, dopo Germania e Francia: nel 2019 il 7,5 per cento delle nostre importazioni proveniva dal Paese asiatico.\n\nNel corso degli ultimi tre anni, pertanto, le nostre importazioni sono aumentate e infatti la nostra bilancia commerciale, cio\u00e8 la differenza fra esportazioni ed importazioni, con la Cina \u00e8 peggiorata: la bilancia commerciale \u00e8 passata da -14,97 miliardi di euro del 2017 a -17,62 miliardi del 2018 a -18,67 miliardi del 2019.\n\nNei 12 mesi successivi all\u2019adesione alla Bri, l\u2019Italia ha importato dalla Cina beni per circa 31,17 miliardi di euro; la somma degli stessi mesi precedenti alla firma \u00e8 di circa 31,18 miliardi di euro. In sostanza, i numeri sono rimasti gli stessi.\n\nQual \u00e8 stato invece l\u2019andamento di import ed export con la Cina degli altri grandi Paesi europei (Germania, Francia, Regno Unito e Spagna), che a differenza dell\u2019Italia non hanno firmato un MoU per la Bri?\n\nNegli ultimi tre anni le esportazioni di questi Paesi verso la Cina sono costantemente cresciute e l\u2019Italia \u00e8 la sola in controtendenza.\n\nFrancia, Spagna e Regno Unito mostrano invece un saldo negativo: guardando ai valori della tabella 3, il Paese con la performance pi\u00f9 simile all\u2019Italia \u00e8 la Spagna, la quale per\u00f2 deve il saldo negativo in costante aumento soltanto a un aumento delle importazioni maggiore rispetto all\u2019aumento dell\u2019export; l\u2019Italia, al contrario, ha visto sia le importazioni dalla Cina aumentare (seppure di poco) sia le esportazioni verso la Cina diminuire.\n\nLa Francia ha leggermente peggiorato dal 2017 al 2019 il suo saldo con Pechino, ma anche in questo caso il dato negativo dipende totalmente da un aumento delle importazioni e non anche da una contrazione dell\u2019export come nel caso italiano. Saldo negativo invece per la Gran Bretagna: in tutti gli anni considerati, il saldo \u00e8 negativo per oltre 30 miliardi di euro, ma si pu\u00f2 notare come anche il Regno Unito abbia costantemente aumentato il valore delle esportazioni verso la Cina.\n\nIl sottosegretario agli Esteri Ivan Scalfarotto ha detto che il Memorandum di intesa firmato con la Cina per la \u201cNuova via della seta\u201d non ha prodotto effetti benefici per la nostra bilancia commerciale: secondo l\u2019esponente di Italia Viva, le nostre esportazioni verso Pechino sono diminuite, mentre sono aumentate le nostre importazioni.\n\nCome abbiamo premesso in precedenza, non \u00e8 possibile stabilire un nesso diretto fra andamento della bilancia commerciale con la Cina e la firma del MoU: non \u00e8 possibile sapere quale sarebbe stata la situazione senza la firma del MoU n\u00e8 se e quando saranno visibili gli effetti dell\u2019Intesa. Facendo per\u00f2 un confronto temporale fra i 12 mesi successivi alla firma del Memorandum e gli stessi mesi dell\u2019anno precedente alla firma dell\u2019Intesa con la Cina (i mesi da marzo a giugno non sono stati considerati a causa dell\u2019epidemia di Covid-19), emerge che la bilancia commerciale con la Cina \u00e8 effettivamente peggiorata, ma tale contrazione \u00e8 dovuta alla diminuzione dell\u2019export, mentre le importazioni sono rimaste pressoch\u00e9 invariate.\n\nGuardando ai dati dei principali Paesi europei, emerge che, pur avendo visto anch\u2019essi un peggioramento progressivo della bilancia commerciale dal 2017 al 2019 (con le eccezioni della Germania sempre in attivo e dello UK migliorato nel 2018 e peggiorato nel 2019), sono tutti riusciti ad aumentare la quota di esportazioni verso la Cina sebbene non abbiano siglato alcuna intesa politica col governo cinese simile al MoU siglata dal governo italiano.", "lang": "it"}