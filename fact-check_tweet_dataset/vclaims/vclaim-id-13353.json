{"title": "Nei, nordiske land har ikke minst 15 prosent lavere levestandard enn USA", "subtitle": "Trumps r\u00e5dgivere har ikke tatt med Norge i sammenligningen av levestandard mellom USA og Norden.", "author": "www.faktisk.no", "date": null, "vclaim_id": "vclaim-id-13353", "url": "https://www.faktisk.no/faktasjekker/D5N/nei-nordiske-land-har-ikke-minst-15-prosent-lavere-levestandard-enn-usa", "vclaim": "23. oktober publiserte Det hvite hus en 72 siders lang rapport med tittel \u00abThe Opportunity Costs of Socialism\u00bb.\n\nI rapporten advarer presidentens \u00f8konomiske r\u00e5dgivere, the Council of Economic Advisers, mot demokratenes \u00f8nsker om mer \u00f8konomisk likhet i USA f\u00f8r mellomvalget.\n\nRapporten sammenligner blant annet politikk og inntekt i de nordiske landene med USA. B\u00e5de i sammendraget og i rapporten p\u00e5st\u00e5s det at \u00abnordiske lands levestandard er minst 15 prosent lavere enn i USA\u00bb.\n\nFaktisk.no tar kontakt med The Council of Economic Advisers og sp\u00f8r hvilket underlagsmateriale de baserer p\u00e5standen p\u00e5. Vi f\u00e5r svar fra visestabssjef Page Willey, som oppgir at hun svarer p\u00e5 vegne av r\u00e5det.\n\n\u2013 Norge er ikke med blant landene med 15 prosents forskjell. Forskjellen i levestandard viser til de fire andre nordiske landene, unntatt Norge, skriver hun i en e-post.\n\nDe nordiske landene som r\u00e5det lister opp i rapporten, er likevel Danmark, Finland, Island, Sverige og Norge.\n\nWilley viser til en grafisk fremstilling p\u00e5 side 35 i rapporten, som illustrerer at kj\u00f8pekraften pr innbygger med opphav i land som Danmark, Finland, Island og Sverige er lavere i hjemlandet enn i USA. Unntaket er immigranter fra Norge, hvor kj\u00f8pekraften er s\u00e5 \u00e5 si lik som i USA.\n\nI en annen grafisk fremstilling viser rapporten hvor mye dyrere det er \u00e5 kj\u00f8pe og drifte en pickup-bil i Finland, Danmark, Norge og Sverige.\n\nI rapporten sammenlignes ogs\u00e5 BNP pr innbygger for USA med de nordiske landene. Istedet for \u00e5 ta med Norge her, har de \u00f8konomiske r\u00e5dgiverne valgt \u00e5 sammenligne Norge med Alaska, USAs mest oljerike stat. De mener det er en mer passende sammenligning, ut fra \u00f8konomi, befolkningstetthet og landareal.\n\n\u2013 Norges bruttonasjonalprodukt (BNP) per innbygger er bare s\u00e5 vidt over USAs gjennomsnitt, og er 13 prosent lavere enn i den oljerike staten Alaska, skriver Willey.\n\nHun viser ogs\u00e5 til den amerikanske sentralbankens indeks, Federal Reserve Economic Data, hvor de har tatt utgangspunkt i verdien av amerikanske dollar i 2011 og de nordiske lands befolkningstall fra FN i 2014.\n\n\u2013 Poenget med rapporten er \u00e5 vise at mens Bernie Sanders og andre amerikanske politikere krever at USA b\u00f8r etterligne den nordiske formen for sosialisme, er ikke Norden s\u00e5 sosialistisk i dag som p\u00e5 70-tallet, skriver Willey.\n\nI denne faktasjekken kommer vi til \u00e5 sammenligne levestandard i USA med levestandard i alle de nordiske landene, fordi den ordrette p\u00e5standen ikke ekskluderer Norge.\n\nLevestandard er et samlet uttrykk for alt som har betydning for en persons velferd. Den m\u00e5les ofte ut fra forbruk av varer og tjenester, samt hvor mye man m\u00e5 arbeide for \u00e5 oppn\u00e5 forbruket i ulike land.\n\nMan kan gj\u00f8re grove sammenligninger av levestandarden i ulike land, ut fra inntekt og forskjeller i behov, men det finnes ikke ett enkelt m\u00e5l for folks levestandard.\n\nEt av problemene er \u00e5 finne likeverdighet i kj\u00f8pekraft, for \u00e5 fors\u00f8ke \u00e5 ta hensyn til forskjeller i priser og valutakurser mellom land. Det krever bruk av diskutable forutsetninger, forklarer Rolf Aaberge, forsker i Statistisk sentralbyr\u00e5 (SSB).\n\n\u2013 Det er fordi sammensetningen av forbruket av varer og tjenester varierer mye med hvor en befinner seg i inntektsfordelingen, sier Aaberge.\n\nDet er mange m\u00e5ter \u00e5 m\u00e5le velstand p\u00e5. Ulike indekser vektlegger ulike aspekter ved velferd. Dermed blir et ensidig fokus p\u00e5 en indeks ofte ikke tilfredsstillende, og slik fokusering kan v\u00e6re politisk styrt, foklarer Ingvild Alm\u00e5s, professor ved Universitetet i Stockholm og Norges Handelsh\u00f8yskole.\n\n\u2013 Det vanlige er \u00e5 bruke data som er bygget opp for \u00e5 sammenligne land internasjonalt, sier hun.\n\nCharles I. Jones og Pete Klenow, begge professorer ved institutt for \u00f8konomi ved Stanford, har if\u00f8lge Alm\u00e5s foresl\u00e5tt \u00e5 m\u00e5le velferd ved \u00e5 trekke inn konsum, forventet levealder, fritid og ulikhet i tillegg til BNP.\n\n\u2013 I Norge har vi mer fritid enn USA, noe som teller positivt, sier Alm\u00e5s. If\u00f8lge Jones' og Klenows m\u00e5linger, publisert i Economic Review, har Norge ganske mye h\u00f8yere BNP enn USA, men lavere konsum og h\u00f8yere levealder. Hva man konkluderer med kommer dermed an p\u00e5 hvordan man vekter de ulike delene.\n\nEn mye brukt indeks for sammenligning av levestandard mellom land er FNs indeks for menneskelig utvikling, Human Development Index (HDI). Den m\u00e5ler et lands gjennomsnittlige resultater p\u00e5 tre grunnleggende omr\u00e5der: Forventet levealder, utdanning og BNP per innbygger. Skalaen g\u00e5r fra null til \u00e9n, der \u00e9n er h\u00f8yest.\n\nNorden havner p\u00e5 samme resultat som Sverige, vektet etter folketallet i hvert av landene.\n\nBrutto nasjonalprodukt (BNP) per innbygger er et annet, mye brukt m\u00e5l for velstandsniv\u00e5et i et land. BNP er summen av alle varer og tjenester som produseres i et land i l\u00f8pet av et \u00e5r.\n\nNorge ligger p\u00e5 tredjeplass i 2017 med Island hakk i h\u00e6l p\u00e5 FNs indeks over BNP per innbygger. Begge landene ligger alts\u00e5 over USA, som havner p\u00e5 syvende plass.\n\nDanmark, Sverige og Finland ligger p\u00e5 denne indeksen bak USA, p\u00e5 niende, ellevte og 15.-plass. Her ligger Norden under USA, men bare 3,5 prosent lavere.\n\nIndeksen er oppgitt i amerikanske dollar per innbygger. Omregnet er Norge oppf\u00f8rt med 627 000 kroner. USA er oppf\u00f8rt med 494 000 kroner.\n\n\u2013 Dette er et m\u00e5l p\u00e5 et lands produksjon, men er ikke n\u00f8dvendigvis et m\u00e5l p\u00e5 fordeling av velferd, sier Ingvild Alm\u00e5s, og forklarer at BNP ofte g\u00e5r opp for eksempel n\u00e5r et land er i krig.\n\nEn felles svakhet ved disse indeksene, er at de er basert p\u00e5 gjennomsnittsinntekt.\n\nI noen land er verdiene veldig skjevt fordelt mellom innbyggerne. Noen f\u00e5, veldig rike personer kan trekke snittet opp. Inntekten pr innbygger kan dermed se h\u00f8yere ut enn den faktisk er for folk flest i slike land.\n\n\u2013 Fordelingen av \u00f8konomiske verdier mellom innbyggerne varierer mye mellom land. Da vil BNP pr innbygger si lite om levestandarden til innbyggerne, p\u00e5peker Rolf Aaberge i SSB.\n\n\u2013 Snittinntekt tar ikke h\u00f8yde for land hvor noen f\u00e5 personer i forhold til det totale folketallet er sv\u00e6rt rike, som i USA. Dette blir lite sammenlignbart med mange andre land som i Norden, hvor ulikhet i inntekt er mye mindre, bekrefter Ingvild Alm\u00e5s.\n\nI nordiske land er ikke ulikheten mellom folk s\u00e5 stor som i USA.\n\n\u2013 Fattige amerikanere vil for eksempel kjenne seg d\u00e5rlig igjen i p\u00e5standen om at velferden er h\u00f8yere i USA enn i Norden, sier Aaberge.\n\nAnthony Atkinson, Tomas Piketty og Emmanuel Saez har p\u00e5vist at nitti prosent av den amerikanske befolkningen har hatt liten inntektsvekst de siste \u00e5rene. Velstandsutviklingen har i hovedsak kommet de 10 prosent rikeste til gode.\n\nEmmanuel Saez har p\u00e5vist at ni av ti amerikanerne bare har opplevd halvparten s\u00e5 stor velferdsutvikling som landet totalt.\n\nMedianinntekt vil gi et mer relevant grunnlag for \u00e5 sammenligne niv\u00e5et p\u00e5 levestandarden for folk flest i et land, enn gjennomsnittsinntekten.\n\nMedianinntekt er den inntekten den midterste personen har, hvis du legger alle personer bortover en linje.\n\nMedianinntekt er et mer relevant m\u00e5l enn gjennomsnittsinntekten. Men medianen tar ikke hensyn til st\u00f8rrelsen p\u00e5 kaken og fordelingen av den, if\u00f8lge Aaberge.\n\n\u2013 Gjennomsnittlig husholdningsinntekt som er korrigert for ulikhet i fordeling av inntektene vil gi et bedre bilde av det reelle velferdsniv\u00e5et i hvert land, sier Aaberge.\n\nFordelingskorrigert velferd ble foresl\u00e5tt av Amartya Sen p\u00e5 70-tallet, som vant Sveriges Riksbanks \u00f8konomipris ti minne om Alfred Nobel. Metoden g\u00e5r ut p\u00e5 at man korrigerer husholdningenes gjennomsnittsinntekt med ulikhet i fordelingen av inntekt, m\u00e5lt ved Gini-koeffisienten.\n\nDette m\u00e5let tilsvarer \u00e5 bruke et vektet gjennomsnitt av innbyggerne inntekter, der st\u00f8rrelsen p\u00e5 vektene avtar med \u00f8kende st\u00f8rrelse \u00e5 inntektene.\n\n\u2013 Dette m\u00e5let viser at \u00f8kningen i samfunnets velferd som f\u00f8lge av en liten inntekts\u00f8kning vil bli st\u00f8rre jo fattigere mottakeren av inntekts\u00f8kningen er, forklarer Aaberge.\n\nFaktisk.no har f\u00e5tt Aaberge til \u00e5 beregne Gini-velferdsm\u00e5let til hvert av de nordiske landene og USA. Dette er basert p\u00e5 data for 2015/2016 fra OECD.\n\nP\u00e5 denne oversikten havner Norge over USA.\n\n\u2013 USA ligger mye n\u00e6rmere Sverige og Danmark enn Norge, sier han.\n\nFor \u00e5 beregne felles velferdsm\u00e5l for Norden m\u00e5 en samordne innbyggernes inntektsdata for de nordiske landene. Slike samordnede data er ikke tilgjengelige.\n\n\u2013 Men \u00e5 p\u00e5st\u00e5 at levestandarden er 15 prosent lavere i de nordiske landene er det vanskelig \u00e5 finne st\u00f8tte for i data, sier Aaberge.\n\nProblemet med ulik fordeling av \u00f8konomisk vekst er ogs\u00e5 blitt p\u00e5pekt av den britisk-amerikanske professoren Angus Deaton, skriver Forskning.no. Han vant Sveriges Riksbanks \u00f8konomipris til minne om Alfred Nobel i i 2015.\n\n\u2013 Samlet forbruk og inntekt i et land og internasjonale sammenligninger av vekst forteller fint lite om vanlige menneskers husholdninger, p\u00e5pekte Deaton i nobelprisforedraget.\n\nDeaton har kritisert analyser basert p\u00e5 den representative forbruker, og har vist hvor viktig det er \u00e5 ta h\u00f8yde for hvor ulike forbrukerne er.\n\nHan viser til at d\u00f8dstallene for hvite, middelaldrende menn i USA \u00f8ker, at l\u00f8nningene i den hvite arbeiderklassen har st\u00e5tt stille og bruken av reseptbelagte midler er h\u00f8yere enn i andre vestlige land.\n\nDet hvite hus' rapport \u00abThe Opportunity Costs of Socialism\u00bb tar dessuten ikke hensyn til forskjellen i omfang av gratis eller sterkt subsidierte offentlige tjenester i de nordiske landene og USA.\n\nGratis h\u00f8yere utdanning, l\u00f8nnet f\u00f8dselspermisjon, offentlig subsidierte barnehager, sykel\u00f8nn, alderspensjon og nesten gratis helsetjenester er velferdsgoder som vi i nordiske land nyter godt av.\n\n\u2013 Mange av disse tjenestene m\u00e5 amerikanere spare til. Det er ogs\u00e5 en av grunnene til at de sammenligninger som gj\u00f8res p\u00e5 grunnlag av data fra OECD og Verdensbanken har betydelige svakheter, sier Aaberge i SSB.\n\n\u2013 Hvis man tar hensyn til ulikhet i fordelingen av inntekt og verdien av offentlige tjenester i m\u00e5ling av velferdsniv\u00e5, vil jeg bli overrasket om ikke alle de nordiske landene kommer bedre ut i en sammenligning med USA, sier han.\n\nDet forskes n\u00e5 p\u00e5 \u00e5 finne gode metoder til \u00e5 beregne slike goder inn i levestandarden i de ulike landene, men forel\u00f8pig kun i europeiske land.\n\n\u2013 Verdien av denne fordelen kan til en viss grad komme frem i sammenligninger av trivsel eller lykke i ulike land, hvor innbyggere blir spurt, forklarer Ingvild Alm\u00e5s.\n\u2022 Norge trekker det nordiske snittet opp. I rapporten har Det hvite hus` \u00f8konomiske r\u00e5d unnlatt \u00e5 ta med Norge n\u00e5r de hevder at nordiske land har 15 prosent lavere levestandard enn USA, selv om dette ikke st\u00e5r nevnt i rapporten.\n\u2022 Fire av de fem nordiske landene, Norge, Island, Sverige og Danmark, kommer bedre ut enn USA p\u00e5 FNs indeks for utdanning, forventet levealder og BNP pr person (HDI-indeksen).\n\u2022 P\u00e5 FNs indeks over BNP pr innbygger ligger Norden samlet fire prosent lavere enn USA. Det er uansett langt fra \u00abminst 15 prosent lavere enn USA\u00bb, som rapporten p\u00e5st\u00e5r.\n\u2022 Ingen av disse indeksene tar h\u00f8yde for gratis velferdsgoder som de nordiske land har mer av, enn USA.", "lang": "no"}