{"title": "Kiedy nowa ordynacja podatkowa? Fact-check Ryszarda Petru", "subtitle": "Ryszard Petru przypomnia\u0142, kiedy w \u017cycie ma wej\u015b\u0107 nowa ordynacja podatkowa. Sprawdzamy, jaki jest przewidywany termin zgodnie z wypowiedzi\u0105 R. Petru.", "author": "demagog.org.pl", "date": null, "vclaim_id": "vclaim-id-5149", "url": "https://demagog.org.pl/wypowiedzi/kiedy-nowa-ordynacja-podatkowa-fact-check-ryszarda-petru/", "vclaim": "Dnia 1 pa\u017adziernika 2014 roku premier Ewa Kopacz w swoim expose zapowiedzia\u0142a opracowanie nowej ordynacji podatkowej. Tym zadaniem zaje\u0142a si\u0119 Komisja Kodyfikacyjna Og\u00f3lnego Prawa Podatkowego powo\u0142ana przy ministrze finans\u00f3w na podstawie rozporz\u0105dzenia Rady Ministr\u00f3w z dnia 21 pa\u017adziernika 2014 roku. Zgodnie z harmonogramem pracy tej Komisji po czterech miesi\u0105cach od pierwszego posiedzenia, kt\u00f3re odby\u0142o si\u0119 21 listopada 2014 roku, w dniu 11 marca 2015 opublikowano kierunkowe za\u0142o\u017cenia Ordynacji Podatkowej. Minister Finans\u00f3w Mateusz Szczurek w maju 2015 roku poinformowa\u0142 dziennikarzy, \u017ce rz\u0105d ma przyj\u0105\u0107 nowe za\u0142o\u017cenia ordynacji we wrze\u015bniu i od wtedy prace nad ni\u0105 maj\u0105 potrwa\u0107 dwa lata zgodnie z wydanym rozporz\u0105dzeniem, niezale\u017cnie od sytuacji politycznej po pa\u017adziernikowych wyborach parlamentarnych.\n\nWypowied\u017a jest prawdziwa, poniewa\u017c harmonogram pracy Komisji Kodyfikacyjnej przewiduje wprowadzenie nowej ordynacji podatkowej w \u017cycie dwa lata od przyj\u0119cia jej nowych za\u0142o\u017ce\u0144 przez rz\u0105d \u2013 termin ten wypada we wrze\u015bniu 2017 roku.", "lang": "pl"}