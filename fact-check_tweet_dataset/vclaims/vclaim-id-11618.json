{"title": "Meloni sbaglia: non \u00e8 vero che il 42% degli stupri \u00e8 commesso da stranieri", "subtitle": "", "author": "pagellapolitica.it", "date": null, "vclaim_id": "vclaim-id-11618", "url": "https://pagellapolitica.it/dichiarazioni/8138/meloni-sbaglia-non-e-vero-che-il-42-degli-stupri-e-commesso-da-stranieri", "vclaim": "La leader di Fratelli d\u2019Italia Giorgia Meloni \u2013 ospite di su Rai 2 \u2013 ha detto (min. 23:35) che gli stranieri in Italia \u00abincidono sugli stupri per il 42 per cento\u00bb dei casi. Gi\u00e0 nel 2017 alcuni quotidiani, come , e , avevano pubblicato articoli con titoli con un dato simile.\n\nMa davvero oltre quattro stupri su dieci sono fatti da immigrati? Abbiamo verificato e Meloni \u00e8 inesatta e fuorviante. Vediamo perch\u00e9.\n\nLa leader di Fratelli d\u2019Italia cita come fonte il Ministero dell\u2019Interno, che in effetti a fine ottobre ha comunicato alcuni dati (\u00abstatisticamente non consolidati\u00bb) ad alcune agenzie stampa. Da gennaio a settembre 2018, il totale dei delitti commessi in Italia \u00e8 calato di pi\u00f9 dell\u20198 per cento rispetto all\u2019anno scorso, passando da circa 1,8 milioni a circa 1,7 milioni. A questo calo, \u00e8 corrisposto per\u00f2 un aumento del numero di cittadini stranieri arrestati o denunciati (+5,1 per cento).\n\nStupro e violenza sessuale non sono sinonimi: lo stupro infatti \u00e8 la forma pi\u00f9 estrema di violenza sessuale, e ne \u00e8 quindi un sottoinsieme \u2013 il meno diffuso, secondo i dati dell\u2019Istituto nazionale di statistica (Istat) del 2014.\n\nIl codice penale non fa menzione del termine \u201cstupro\u201d. Il reato rientra nell\u2019ampia definizione dell\u2019articolo 609 bis del codice penale, che punisce \u00abchi costringe taluno a compiere o subire atti sessuali\u00bb. Nel testo \u2013 introdotto con la legge n. 66 del 15 febbraio 1996, intitolata \u2013 il legislatore ha adottato una definizione generale e onnicomprensiva, che fa riferimento a diverse tipologie di atti molto diversi da loro (l\u2019articolo successivo del codice si occupa delle aggravanti). \u00c8 stata eliminata la precedente distinzione normativa tra \u201ccongiunzione carnale\u201d e \u201catti di libidine violenta\u201d.\n\nQuindi, generalizzare il dato sulle violenze sessuali e farlo coincidere con gli stupri rischia di dare un\u2019impressione sbagliata del fenomeno. Come ci hanno confermato il ministero dell\u2019Interno, l\u2019Istat e il Ministero della Giustizia, non \u00e8 possibile individuare il numero dei colpevoli per \u201cstupro\u201d in base alla nazionalit\u00e0, neppure all\u2019interno del casellario giudiziario.\n\nIl secondo limite del dato citato da Meloni \u00e8 che fa riferimento alle denunce e agli arresti, un numero che non indica quindi chi \u00e8 risultato essere realmente colpevole di aver commesso uno stupro.\n\nNeppure le statistiche sulla popolazione carceraria sono sufficienti per inquadrare il fenomeno. Secondo i dati Istat, nel 2017 i detenuti per violenza sessuale provenienti da Paesi esteri erano 1.279 (1.257 maschi e 22 femmine), circa il 39 per cento su un totale di 3.215 detenuti per questa tipologia di reato.\n\nMa questi dati sui detenuti sono parziali e potenzialmente viziati da alcuni fattori. Come abbiamo spiegato in una nostra precedente analisi, i cittadini stranieri hanno, per esempio, maggiore difficolt\u00e0 ad accedere a misure alternative al carcere (come la libert\u00e0 vigilata), a sanzioni sostitutive (come la libert\u00e0 controllata) e a quelle non detentive (come i lavori di pubblica utilit\u00e0).\n\nPer l\u2019Istat, il concetto di \u201cviolenza sessuale\u201d \u00e8 per\u00f2 molto generico: a questo si riconducono infatti \u00abtutti gli episodi in cui la donna \u00e8 costretta, contro la propria volont\u00e0, ad attivit\u00e0 sessuali degradanti e umilianti, ad avere rapporti sessuali con terzi o rapporti non desiderati perch\u00e9 vissuti come violenza, a subire molestie fisiche sessuali, tentati stupri, stupri, ad essere vittima di altre forme di abusi sessuali\u00bb.\n\nPrendiamo l\u2019anno pi\u00f9 recente per cui si hanno dati, e cio\u00e8 il 2016. Secondo l\u2019Istat, nel corso di quell\u2019anno, i condannati con sentenza irrevocabile per violenza sessuale sono stati 1.449 (1.432 maschi e 17 femmine). Di questi, 616 (circa il 42,5 per cento) provenivano da Paesi esteri. Negli ultimi quindici anni, questi dati mostrano un aumento della componente \u201cautore straniero\u201d tra i condannati con sentenze definitive, passata dal 21 per cento del 2000 a oltre il 40 per cento nel 2016.\n\nSul tema della violenza di genere, il presidente dell\u2019Istat Giorgio Alleva ha presentato alcune cifre a settembre 2017, in un\u2019audizione alla \u201cCommissione parlamentare di inchiesta sul femminicidio, nonch\u00e9 su ogni forma di violenza di genere\u201d (qui l\u2019allegato statistico). Le elaborazioni contenute nell'audizione provengono da un'indagine dell'Istat del 2014, condotta con interviste e questionari su un campione di circa 25 mila donne, italiane e straniere.\n\nL\u2019indagine ha concluso che, nel corso della loro vita, 4 milioni e 520 mila donne tra i 16 e i 70 anni hanno subito violenza sessuale, e di queste 1 milione e 157 mila hanno subito stupri (652 mila) o tentati stupri (756 mila). Secondo l'indagine, gli autori sono \u00abprevalentemente italiani per tutte le tipologie di violenza\u00bb \u2013 un\u2019osservazione confermata anche dalle elaborazioni contenute in un articolo del 2017 del .\n\nGli stupri, dice l\u2019indagine, sono commessi in oltre tre quarti dei casi da persone con cui la vittima ha una relazione affettiva o amicale. Essi infatti sono stati commessi nel 62,7 per cento dei casi da partner (attuali o precedenti), nel 3,6 per cento da parenti e nel 9,4 per cento da amici. Quelli subiti dalle donne italiane \u00absono stati commessi da italiani in oltre l\u201980 per cento dei casi (81,6 per cento), da autori stranieri in circa il 15 per cento dei casi (15,1 per cento)\u00bb.\n\nPer quanto riguarda le vittime straniere di violenza sessuale, gli autori sono connazionali nella met\u00e0 dei casi, esclusi i casi meno gravi di violenza, nei quali l\u2019autore \u00e8 \u00abprevalentemente italiano\u00bb. Gli stupri subiti dalle donne straniere sono stati commessi prevalentemente da connazionali (nel 73,2 per cento dei casi), da italiani nel 18 per cento dei casi e dal altri stranieri nel 10,9 per cento dei casi.\n\nSecondo l\u2019Istat, il comportamento di denuncia delle italiane cambia molto quando l\u2019autore della violenza \u00e8 straniero. Solo il 4,4 per cento delle donne che hanno dichiarato di essere state vittima di stupro da parte di un italiano ha sporto denuncia, mentre se l\u2019autore \u00e8 straniero la frequenza della denuncia \u00e8 sei volte maggiore: 24,7 per cento.\n\nLe differenze sono ancora pi\u00f9 marcate per gli stupri tentati e non commessi: in questo caso, spiega Alleva, \u00abla quota di donne che denunciano, nel caso di un autore straniero, \u00e8 dieci volte pi\u00f9 alta rispetto al caso in cui l\u2019autore sia un italiano\u00bb.\n\nLa leader di Fratelli d\u2019Italia Giorgia Meloni ha detto che gli stranieri in Italia \u00abincidono sugli stupri per il 42 per cento dei casi\u00bb. Questo dato, di provenienza del Ministero dell\u2019Interno, fa per\u00f2 riferimento ai denunciati/arrestati per violenze sessuali. Gli stupri sono un sottoinsieme (minoritario) delle violenze sessuali, peraltro non definito con chiarezza dalla legge. Inoltre, i denunciati e gli arrestati non sono i colpevoli.\n\nMa soprattutto, i numeri \u201cgiudiziari\u201d non mostrano la vera entit\u00e0 del fenomeno, caratterizzato da alti livelli di mancata denuncia. Un\u2019ampia indagine Istat, di recente, ha concluso che le violenze maturano nella stragrande maggioranza dei casi nell\u2019ambito delle relazioni, della famiglia o della cerchia delle conoscenze e che, nel caso in cui il colpevole sia straniero, il tasso di denuncia \u00e8 molto pi\u00f9 alto rispetto a quando il colpevole \u00e8 un italiano.\n\nPer tutti questi motivi, insomma, i dati sulle sentenze irrevocabili \u2013 che fanno comunque riferimento alle violenze sessuali in generale \u2013 sono molto parziali e incompleti. \u201cN\u00ec\u201d per Giorgia Meloni.", "lang": "it"}