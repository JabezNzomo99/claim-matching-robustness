{"title": "Salvini: immigrazione a Prato", "subtitle": "", "author": "pagellapolitica.it", "date": null, "vclaim_id": "vclaim-id-4632", "url": "https://pagellapolitica.it/dichiarazioni/5479/salvini-immigrazione-a-prato", "vclaim": "Ad Arezzo - dove si \u00e8 recato insieme al candidato della Lega alla presidenza della Regione Toscana Claudio Borghi - il leader del Carroccio parla di immigrazione e della necessit\u00e0 di avere maggior controllo laddove la societ\u00e0 \u00e8 pi\u00f9 etnicamente diversificata. Salvini ritiene infatti che l'integrazione sia possibile allorquando le comunit\u00e0 straniere siano \"numericamente limitate\", ma questo non sarebbe certo il caso di Prato dove, almeno secondo quanto sostiene Salvini, ci sarebbero oltre 100 etnie.\n\nPochi giorni prima del sit-in aretino, Salvini ha fatto tappa nella \"Manchester della Toscana\" (definizione colorita di Prato, motivata dal suo forte sviluppo industriale nell'Ottocento). Accolto da molti stranieri incuriositi, il leader leghista non ha negato selfie ai membri della comunit\u00e0 cinese e pakistana, che rappresentano alcuni dei gruppi stranieri pi\u00f9 presenti a Prato.\n\nCome si legge da questo report, gi\u00e0 nel 2004 cinesi e pakistani occupavano il podio dei gruppi stranieri, rispettivamente con 6.800 e 1.235 persone (al secondo posto gli albanesi, che erano 3.111). Nel corso degli anni \u00e8 aumentata l'immigrazione dalla Romania, ora al terzo posto. Il grafico, elaborato dai dati del Comune, mostra l'andamento della popolazione straniera per i principali gruppi dal 2008 a oggi.\n\nPrato conta 191 mila abitanti, di cui quasi il 18% \u00e8 costituito da stranieri (il dato nazionale \u00e8 di 8,3%). L'Atlante demografico del Comune di Prato mostra il totale degli immigrati nella cittadina (nella figura in basso abbiamo selezionato gli ultimi anni disponibili, 2003-2007) suddivisi per Stato di provenienza. Come si nota dalla cartina, sono pochi gli Stati senza rappresentanza.\n\nSe guardiamo ai dati pi\u00f9 aggiornati riportati in tabella 3.5a sul sito del Comune - \"Stranieri per cittadinanza e Paese di nascita\" - notiamo che nel 2013 i cittadini stranieri residenti a Prato erano nati in ben 122 Paesi diversi. Di recente, questa eterogeneit\u00e0 \u00e8 diventata oggetto di una mostra al Museo del Tessuto di Prato intitolata \"Facewall. 100 intrecci di mondi possibili\", che attraverso scatti e cortometraggi racconta la vita delle comunit\u00e0 straniere della citt\u00e0. La mostra parla di 119 etnie presenti in citt\u00e0.\n\nIl numero viene quindi riportato in maniera leggermente diversa a seconda delle fonti (nel 2013 Il Sole 24 Ore parlava di 113 etnie), ma sono i dati del Comune a fare fede. Dunque Salvini non \u00e8 precisissimo sulla popolazione residente a Prato (190 mila secondo le ultime stime) ma ha ragione a parlare di oltre 100 gruppi di stranieri, \"C'eri quasi\"!\n\nAndrebbe precisato che i termini etnia e Nazione sono spesso utilizzati con significati diversi. Nel contesto di questa analisi il termine 'etnia' \u00e8 stato interpretato con il significato di 'Stato di provenienza'. Abbiamo in genere utilizzato il termine pi\u00f9 generico 'gruppi di stranieri', se non nei casi in cui le fonti stesse parlavano di 'etnia'.", "lang": "it"}