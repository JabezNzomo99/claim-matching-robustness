{"title": "Ile os\u00f3b zosta\u0142o dotychczas skazanych przez Trybuna\u0142 Stanu?", "subtitle": "Ile os\u00f3b zosta\u0142o dotychczas skazanych przez Trybuna\u0142 Stanu? Odpowied\u017a znajdziecie w naszej analizie wypowiedzi W\u0142adys\u0142awa Teofila Bartoszewskiego.", "author": "demagog.org.pl", "date": null, "vclaim_id": "vclaim-id-53386", "url": "https://demagog.org.pl/wypowiedzi/ile-osob-zostalo-dotychczas-skazanych-przez-trybunal-stanu/", "vclaim": "Wypowied\u017a pos\u0142a W\u0142adys\u0142awa Teofila Bartoszewskiego uznajemy za prawdziw\u0105, poniewa\u017c, jak dotychczas, przed Trybuna\u0142em Stanu zosta\u0142y skazane dwie osoby.\n\nOrgan ten zosta\u0142 wprowadzony do polskiego porz\u0105dku prawnego na mocy Konstytucji marcowej z roku 1921. Jego dzia\u0142alno\u015b\u0107 regulowa\u0142a r\u00f3wnie\u017c Konstytucja kwietniowa z roku 1935. Dwana\u015bcie lat p\u00f3\u017aniej przyj\u0119to ustaw\u0119 konstytucyjn\u0105, kt\u00f3ra znosi\u0142a funkcjonowanie instytucji. W roku 1982 przywr\u00f3cono jednak jej dzia\u0142alno\u015b\u0107 na podstawie ustawy o Trybunale Stanu. Obecnie zasady jego dzia\u0142ania reguluje Konstytucja RP z roku 1997, a tak\u017ce nowelizowana ustawa o Trybunale Stanu z roku 1982.\n\nKto zosta\u0142 skazany przed TS?\n\nJak dotychczas, TS skaza\u0142 wy\u0142\u0105cznie dwie osoby. W roku 1989 wybuch\u0142a tzw. afera alkoholowa, kt\u00f3ra sw\u00f3j fina\u0142 mia\u0142a dopiero osiem lat p\u00f3\u017aniej. Sprawa dotyczy\u0142a nielegalnego importu napoj\u00f3w alkoholowych masowo zalewaj\u0105cym polski rynek. Szacuje si\u0119, \u017ce nieprawid\u0142owo\u015bci kosztowa\u0142y Skarb Pa\u0144stwa ok. 1,7 bln starych z\u0142otych.\n\nPrzed TS zosta\u0142o w\u00f3wczas postawionych pi\u0119\u0107 os\u00f3b: Andrzej Wr\u00f3blewski (minister finans\u00f3w), Czes\u0142aw Kiszczak (minister spraw wewn\u0119trznych), Aleksander Mackiewicz (minister rynku wewn\u0119trznego), Dominik Jastrz\u0119bski (minister wsp\u00f3\u0142pracy gospodarczej z zagranic\u0105) oraz Jerzy \u0106wiek (prezes G\u0142\u00f3wnego Urz\u0119du Ce\u0142). Finalnie TS skaza\u0142 dw\u00f3ch ostatnich oskar\u017conych na utrat\u0119 biernego prawa wyborczego przez pi\u0119\u0107 lat i zakaz zajmowania przez ten okres kierowniczych stanowisk w pa\u0144stwie. Pozosta\u0142a tr\u00f3jka zosta\u0142a uniewinniona.\n\nW roku 1929 przed TS stan\u0105\u0142 \u00f3wczesny minister skarbu Gabriel Czechowicz. Zarzut, jaki mu postawiono, dotyczy\u0142 naruszenia postanowie\u0144 ustawy skarbowej. Dok\u0142adnie chodzi\u0142o o nieprawid\u0142owe wykorzystanie nadwy\u017cki bud\u017cetowej. TS postanowi\u0142, \u017ce wyrok nie zapadnie, dop\u00f3ki Sejm nie zaopiniuje wydanych nadwy\u017cek bud\u017cetowych. Sejm t\u0105 spraw\u0105 si\u0119 jednak nie zaj\u0105\u0142, a w sierpniu 1930 dosz\u0142o do jego samorozwi\u0105zania. Nowy uk\u0142ad si\u0142 politycznych sprawi\u0142, \u017ce sprawa zako\u0144czy\u0142a si\u0119.\n\nW latach 80. XX wieku do odpowiedzialno\u015bci konstytucyjnej przed TS poci\u0105gni\u0119ty zosta\u0142 by\u0142y premier Piotr Jaroszewicz wraz z wicepremierem Tadeuszem Pyk\u0105. Ostatecznie spraw\u0119 umorzono na podstawie ustawy o amnestii.\n\nW roku 2005 do odpowiedzialno\u015bci konstytucyjnej za wadliwe prywatyzacje Powszechnego Zak\u0142adu Ubezpiecze\u0144 S.A., Dom\u00f3w Towarowych Centrum S.A. oraz Telekomunikacji Polskiej S.A zosta\u0142 poci\u0105gni\u0119ty by\u0142y minister skarbu pa\u0144stwa Emil W\u0105sacz. Sprawa po zawirowaniach natury formalnej zako\u0144czy\u0142a si\u0119 ostatecznie w roku 2019 umorzeniem post\u0119powania.\n\n\u2796\n\n Podoba\u0142 Ci si\u0119 artyku\u0142? Pom\u00f3\u017c nam dzieli\u0107 si\u0119 prawd\u0105!", "lang": "pl"}