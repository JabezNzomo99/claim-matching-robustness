{"title": "Cos'\u00e8 il debito implicito e perch\u00e9 per Calenda con Quota 100 arriver\u00e0 a oltre 30 miliardi", "subtitle": "Abbiamo controllato le dichiarazioni dell'ex ministro dello Sviluppo economico che ha attaccato il provvedimento del governo sostenendo che peser\u00e0 molto sulle spalle dei contribuenti nel futuro", "author": "www.agi.it", "date": "2019-04-09T09:47+0200", "vclaim_id": "vclaim-id-15877", "url": "https://www.agi.it/fact-checking/debito_implicito-5295214/news/2019-04-09/", "vclaim": "L\u2019ex ministro dello Sviluppo economico Carlo Calenda ha dichiarato il 7 aprile intervenendo al Vinitaly: \"Quota cento va cancellata immediatamente. Stiamo parlando di un provvedimento che ha un debito implicito superiore ai 30 miliardi di euro\". \u00c8 un\u2019affermazione sostanzialmente corretta. Vediamo dunque di capire meglio di che cosa si stia parlando e come venga stimata questa cifra.\n\nIl debito implicito pensionistico, spiega il Sole 24 ore, \u00e8 \"l\u2019insieme degli impegni futuri, in valore attuale e a legislazione vigente, presi dallo Stato nei confronti dei cittadini in termini di prestazioni pensionistiche al netto dei contributi\". Cio\u00e8, detto in parole povere, \u00e8 il debito che lo Stato avr\u00e0 nei confronti dei pensionati in futuro (nel lungo periodo) sulla base delle riforme fatte negli ultimi anni.\n\nCome spiegava nella sua relazione annuale nel luglio 2018 Boeri, in Italia infatti il sistema pensionistico \u00e8 \u201ca ripartizione\u201d. Cio\u00e8 le pensioni che vengono erogate oggi vengono pagate con i contributi versati dai lavoratori. Non si verifica insomma che il pensionato oggi incassi quanto lui stesso ha versato nel corso della propria vita, come se avesse un conto personale e separato presso l\u2019Inps e come si potrebbe pensare intuitivamente pensando al principio del \u201csistema contributivo\u201d.\n\nNel primo caso comunque il debito pensionistico aumenter\u00e0, sia perch\u00e9 un numero uguale di lavoratori deve pagare un numero maggiore di pensioni, sia perch\u00e9 i nuovi lavoratori hanno stipendi - e quindi contributi - inferiori ai lavoratori con molti pi\u00f9 anni di anzianit\u00e0 lavorativa che lasciano loro il posto.\n\nPer quanto riguarda l\u2019entit\u00e0 dell\u2019aumento, secondo Boeri \"nel caso in cui le misure non fossero rinnovate al termine del periodo di sperimentazione (2021 per quota 100 e 2026 per il congelamento dell\u2019adeguamento), l\u2019aumento del debito implicito sarebbe di circa 38 miliardi. Se queste misure, invece, diventassero strutturali, l\u2019aumento lieviterebbe a pi\u00f9 di 90 miliardi\".\n\nCalenda non scende eccessivamente nei dettagli della questione e quindi non distingue tra l\u2019impatto di quota 100 e quello del mancato adeguamento delle pensioni anticipate all\u2019aumento della speranza di vita. Inoltre non distingue tra l\u2019ipotesi in cui quota 100 abbia durata triennale, come per ora previsto dalla legge, e quella in cui diventi strutturale.\n\nAl netto di queste imprecisioni, quanto affermato dall\u2019ex ministro dello Sviluppo economico \u00e8 corretto: secondo le stime dell\u2019Inps, il debito implicito creato da quota 100 (e dal mancato adeguamento alle aspettative di vita delle pensioni anticipate) \u00e8 di 38 miliardi nel triennio di sperimentazione prevista per legge. Dunque \"superiore ai 30 miliardi di euro\".", "lang": "it"}