{"title": "Sul commissariamento di Banca Etruria chi ha ragione tra Boschi e Travaglio?", "subtitle": "Abbiamo verificato le dichiarazioni della sottosegretaria alla presidenza del Consiglio rese a  Otto e Mezzo  durante il confronto col direttore del  Fatto Quotidiano", "author": "www.agi.it", "date": null, "vclaim_id": "vclaim-id-3408", "url": "https://www.agi.it/fact-checking/boschi_travaglio_banche_etruria_vegas-3278489/news/2017-12-16/", "vclaim": "Lo scorso 14 dicembre su Otto e Mezzo \u00e8 andato in onda un duro scontro tra il direttore del Fatto Quotidiano, Marco Travaglio, e il sottosegretario alla presidenza del Consiglio, Maria Elena Boschi, a proposito della questione Banca Etruria.\n\nTravaglio ha attaccato (min. -15.52): \u201c\u00c8 ora che la finiate di raccontare balle, a commissariare Banca Etruria \u00e8 stata Banca d\u2019Italia e il suo governo ha avallato una decisione della Banca d\u2019Italia\u201d. La Boschi, rispondendo sul punto, ha affermato: \u201cIl commissariamento l\u2019ha fatto il governo perch\u00e9, come sa, \u00e8 un decreto che firma il ministro dell\u2019Economia. Quindi \u00e8 inutile dire che non \u00e8 un atto del governo\u201d. E Travaglio ha nuovamente ribadito: \u201cCerto, recependo un ordine di Banca d\u2019Italia\u201d.\n\nCome avevamo gi\u00e0 scritto, \u00e8 vero che il vicepresidente di Banca Etruria \u2013 Pier Luigi Boschi, padre di Maria Elena \u2013, e con lui tutto il consiglio di amministrazione, sia stato commissariato dal governo Renzi. L\u2019atto di commissariamento \u00e8 un decreto del ministero dell\u2019Economia e delle Finanze, in questo caso il n. 45 del 10 febbraio 2015.\n\nIn precedenza era previsto che: \u201cIl Ministro dell'economia e delle finanze, su proposta della Banca d'Italia, pu\u00f2 disporre con decreto lo scioglimento degli organi con funzioni di amministrazione e di controllo delle banche\u201d, in una serie determinata di circostanze.\n\nIn sentenza si legge, riguardo all\u2019art. 70 TUB: \u201cRuolo primario viene conferito alla Banca d\u2019Italia, la quale propone al Ministro dell\u2019Economia e delle Finanze lo scioglimento degli organi di amministrazione e controllo di una banca al ricorrere di tassative condizioni. Ricevuta la proposta, il Ministro dell\u2019Economia e delle Finanze \u201cpu\u00f2 disporre\u201d con decreto detto scioglimento: questa facolt\u00e0 di scelta implica una valutazione discrezionale \u2013 o, meglio, di opportunit\u00e0 \u2013 che il Ministro \u00e8 tenuto ad effettuare sulla base della proposta avanzata dall\u2019autorit\u00e0 di vigilanza\u201d.\n\nAnzi, avendo il potere esecutivo questa facolt\u00e0 secondo i giudici \u00e8 suo dovere condurre una istruttoria autonoma sulla questione se commissariare o meno la banca, non potendo fare integralmente affidamento su quanto accertato da Banca d\u2019Italia. Nel caso specifico (relativo alla Banca Popolare di Spoleto) il ministero aveva visto bocciare il proprio decreto di amministrazione straordinaria proprio perch\u00e9 aveva semplicemente accolto l\u2019istanza di Banca d\u2019Italia senza condurre una propria indagine autonoma.\n\nCome abbiamo visto, la giurisprudenza del Consiglio di Stato (oggi obsoleta, ma all\u2019epoca ancora valida) \u00e8 molto netta nel sottolineare il carattere discrezionale del potere esecutivo, che anzi \u00e8 tenuto a condurre indagini proprie al preciso scopo di potersi \u2013 eventualmente \u2013 discostare dalle proposte formulate da Banca d\u2019Italia.\n\nDunque ha ragione Maria Elena Boschi a rivendicare al governo il merito di aver commissariato Banca Etruria, in quanto la proposta di Banca d\u2019Italia in proposito non era vincolante e la decisione finale \u00e8 ricaduta sull\u2019esecutivo. Non risulta che ci sia stato \u201cun ordine\u201d di Banca d\u2019Italia, n\u00e9 che si possa attribuire interamente all\u2019istituto di Palazzo Koch la responsabilit\u00e0 del commissariamento.", "lang": "it"}