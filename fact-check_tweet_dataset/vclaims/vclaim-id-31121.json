{"title": "Nei, 70 prosent av bilsalget n\u00e5 er ikke nullutslippsbiler", "subtitle": "Venstre-leder Trine Skei Grande mente \u00e5 si lavutslippsbiler.", "author": "www.faktisk.no", "date": null, "vclaim_id": "vclaim-id-31121", "url": "https://www.faktisk.no/faktasjekker/7Ey/nei-70-prosent-av-bilsalget-na-er-ikke-nullutslippsbiler", "vclaim": "\u2013 Kan du love at Venstre aldri skal skrive under en avtale som vil f\u00f8re til at utslippene fra veiene \u00f8ker?\n\n\u2013 70 prosent av alle bilene som selges n\u00e5 er nullutslippsbiler, svarte Grande.\n\nP\u00e5standen ble gjentatt i en nettsak hos NRK i etterkant av debatten. I artikkelen er Trine Skei Grandes svar gjengitt slik:\n\n\u2013 Utslippene vil ikke \u00f8ke, fordi bilparken v\u00e5r holder p\u00e5 \u00e5 endre seg. 70 prosent av alle bilene som selges n\u00e5 er nullutslippsbiler.\n\nFaktisk.no har f\u00e5tt oversendt dokumentasjonen som ligger til grunn for Skei Grandes p\u00e5stand av r\u00e5dgiver Jan-Christian Kolst\u00f8 i en e-post:\n\n\u2013 Det ho meinte \u00e5 seie var \u00ablavutslippsbiler\u00bb, alts\u00e5 b\u00e5de elbilar, hydrogenbilar og hybridbilar.\n\nI samme e-post legger han ved statistikk over bilsalg i juni i \u00e5r fra Opplysningsr\u00e5det for veitrafikken (OFV). OFV er en politisk uavhengig medlemsorganisasjon som blant annet gir ut statistikk om bilsalget og kj\u00f8ret\u00f8yparken i Norge.\n\nFordi Trine Skei Grande snakker om endringen av bilparken, tar vi i denne faktasjekken utgangspunkt i nybilsalg.\n\nIf\u00f8lge tallene fra OFV, ble det i juni 2019 registrert 7427 nye elbiler og \u00e9n hydrogenbil.\n\nDette tilsvarer en markedsandel p\u00e5 48,4 prosent. Hybridbilsalget utgjorde 22,2 prosent av det totale bilsalget.\n\nLegger man sammen hybridbilsalget og elbilsalget blir konklusjonen at lavutslippsbiler som ble solgt i juni, utgjorde 70,6 prosent av det totale bilsalget denne m\u00e5neden.\n\nDet er alts\u00e5 riktig at 70 prosent av bilene solgt i juni var lavutslippsbiler.\n\nKlima- og milj\u00f8departementet bruker definisjonen fra Nasjonal transportplan n\u00e5r de snakker om lavutslippsteknologi og nullutslippsteknologi:\n\n\u2013 Med nullutslippsteknologi mener vi bruk av elektrisitet og hydrogen i batteri eller brenselsceller, som ved bruk ikke har noe utslipp. Batterielektrisk teknologi og hydrogenelektrisk teknologi er begge elektrisk fremdriftsteknologi, skriver departementet i en e-post.\n\n\u2013 Med lavutslippsteknologi mener vi hybride l\u00f8sninger som kombinerer elektrisk motor med forbrenningsmotor. Det kan ha v\u00e6rt tilfeller der vi feilaktig har brukt begrepet lavutslippsbil, men egentlig ment lavutslippsteknologi som hybridl\u00f8sninger, skriver departementet.\n\nI praksis er ingen biler nullutslippsbiler. \u00c5rsaken er at produksjonen av el-biler f\u00f8rer til betydelige CO2-utslipp. Begrepet \u00abnullutslippsbiler\u00bb knytter seg derfor bare til hva de slipper ut n\u00e5r de kj\u00f8rer.\n\nDette har Faktisk.no skrevet om i en tidligere faktasjekk:\n\nOFV har statistikk over bilsalg tilbake til 2005. For elbiler og hybridbiler, g\u00e5r statistikken tilbake til 2011. Under kan du se utviklingen frem til og med juli 2019:\n\nStatistikken viser at salget av nullutslippsbiler i juni var p\u00e5 litt under 50 prosent. Trine Skei Grandes p\u00e5stand er alts\u00e5 feil.", "lang": "no"}