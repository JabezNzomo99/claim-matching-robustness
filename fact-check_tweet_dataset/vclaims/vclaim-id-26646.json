{"title": "Misvisende \u00e5 hevde at sosialutgiftene i mange kommuner eksploderer p\u00e5 grunn av AAP-innstramming", "subtitle": "Audun Lysbakken (SV) hevdet at AAP-innstrammingen har f\u00f8rt til at sosialutgiftene i mange kommuner har eksplodert. Det er misvisende.", "author": "www.faktisk.no", "date": null, "vclaim_id": "vclaim-id-26646", "url": "https://www.faktisk.no/faktasjekker/eRZ/misvisende-a-hevde-at-sosialutgiftene-i-mange-kommuner-eksploderer-pa-grunn-av-aap-innstramming", "vclaim": "Arbeidsavklaringspenger (AAP) er en offentlig ytelse som skal bidra til at de som har mistet arbeidsevne p\u00e5 grunn av sykdom, kan komme tilbake i arbeid. I 2018 endret regjeringen reglene for ordningen, slik at det stilles strengere krav til dem som skal motta ytelsen. Varigheten ble ogs\u00e5 redusert.\n\nInnstrammingene har blitt m\u00f8tt med kritikk. Blant annet har representanter fra Ap og SV hevdet at de f\u00f8rer til at flere blir avhengige av sosialhjelp. Det finnes ogs\u00e5 en forening, AAP-aksjonen, som jobber for \u00e5 avskaffe regelendringene.\n\n3. oktober var AAP-ordningen tema i Politisk kvarter p\u00e5 NRK. Der m\u00f8ttes arbeids- og sosialminister Anniken Hauglie (H) og SV-leder Audun Lysbakken til debatt.\n\n\u2013 I stedet for \u00e5 gj\u00f8re noe med systemet, s\u00e5 kutter man. Man oppn\u00e5r alts\u00e5 resultater, i hermetegn, ved \u00e5 lempe folk ut av arbeidsavklaringspengeordningen og over p\u00e5 sosialen. Vi ser at sosialutgiftene i mange kommuner eksploderer og det er ikke \u00e5 l\u00f8se problemet, sa Lysbakken.\n\nFaktisk.no har tatt kontakt med Audun Lysbakken for \u00e5 sp\u00f8rre om dokumentasjon for p\u00e5standen. Vi f\u00e5r svar fra SVs kommunikasjonssjef Siri Gj\u00f8rtz p\u00e5 e-post:\n\n\u2013 I debatten viste Audun til utviklingen i utgifter til sosialhjelp som f\u00f8lge av innstramningen i AAP-ordningen som regjeringen har innf\u00f8rt. De tr\u00e5dte i kraft 1. januar 2018, og inneb\u00e6rer blant annet at tiden man kan f\u00e5 st\u00f8tte til arbeidsavklaring mot arbeid eller uf\u00f8r, ble redusert.\n\n\u2013 Etter denne innstrammingen har mange kommuner opplevd at deres utgifter til sosialhjelp har \u00f8kt kraftig, og det er grunn til \u00e5 tro at vi kun har sett starten p\u00e5 \u00f8kningen i utgifter til sosialhjelp.\n\u2022 En kronikk i Dagsavisen som ble skrevet av Ulf Andersen, statistikksjef i Nav. I kronikken fremg\u00e5r det at over 10 000 personer gikk fra arbeidsavklaringspenger til sosialhjelp i 2018, mens det var litt over 7000 som gjorde det samme i 2017. Andersen ansl\u00e5r ogs\u00e5 at tidligere AAP-mottakere sto for en tredel av \u00f8kningen i sosialhjelpsutgiftene mellom 2017 og 2018.\n\u2022 En SSB-artikkel fra august som tilsier at antallet var 9100.\n\u2022 Bj\u00f8rn Arild Gram (Sp), ordf\u00f8rer i Steinkjer og nestleder i KS, som i april sa til Dagsavisen at flere Nav-kontorer hadde rapportert at sosialutgiftene \u00f8kte, og at en forklaring p\u00e5 dette var endringene i AAP-reglene.\n\nGj\u00f8rtz forklarer alts\u00e5 at \u00f8kningen i utgifter som Lysbakken viste til, kom som f\u00f8lge av innstramningen i AAP-ordningen. I denne faktasjekken skal vi se n\u00e6rmere p\u00e5 denne \u00e5rsakssammenhengen: Stemmer det at sosialutgiftene i mange kommuner eksploderer p\u00e5 grunn av endringer i AAP-ordningen?\n\n\u00d8konomisk sosialhjelp er en midlertidig st\u00f8nad som er ment \u00e5 dekke n\u00f8dvendige utgifter.\n\nHvis tidligere AAP-mottakere har krav p\u00e5 sosialhjelp, skyldes det i s\u00e5 fall at de ikke har krav p\u00e5 andre ytelser n\u00e5r de mister retten til AAP og heller ikke har mulighet til \u00e5 jobbe.\n\nStatistikk fra SSB viser ogs\u00e5 at kommunene utbetalte 6 556 485 000 kroner i sosialhjelp i 2017. I 2018 steg utbetalingene til 6 952 642 000 kroner. Det er en \u00f8kning p\u00e5 6 prosent.\n\nI kronikken i Dagsavisen, ansl\u00e5r Ulf Andersen, statistikksjef i Nav, at om lag 3100 personer har g\u00e5tt over p\u00e5 sosialhjelp som f\u00f8lge av endringene i AAP-ordningen.\n\nFaktisk.no har f\u00e5tt tilgang til tallene som l\u00e5 til grunn for Andersens kronikk. De viser utviklingen i hvor mange som gikk fra AAP til sosialhjelp i perioden 2015-2018.\n\nHer ser vi at antall personer som gikk fra AAP til sosialhjelp var stabil i perioden 2015-2017. I 2018 \u00f8kte den imidlertid med over 3000 personer. If\u00f8lge Nav-tallene var det 10 781 personer som fikk sosialhjelp som hadde v\u00e6rt p\u00e5 AAP samme \u00e5r ved utgangen av 2018.\n\nDet var alts\u00e5 en klar \u00f8kning i antallet personer som gikk fra AAP til sosialhjelp i 2018. Men har \u00f8kningen f\u00f8rt til at sosialutgiftene har eksplodert i mange kommuner?\n\nFor \u00e5 finne ut av hvor mye sosialutgiftene har \u00f8kt, kan vi se p\u00e5 SSBs statistikk over kommunenes utgifter til sosialhjelp. Tabellen under viser kommuner der utgiftene til sosialhjelp \u00f8kte med mer enn 80 prosent fra 2017 til 2018.\n\nHer ser vi at utgiftene til sosialhjelp har mer enn doblet seg i flere kommuner. Du kan se en full oversikt over utviklingen i kommunenes utgifter til sosialhjelp i dette regnearket.\n\nTabellen over viser den totale \u00f8kningen i utgifter til sosialhjelp i hver enkelt kommune. Den skiller ikke mellom personer som gikk fra AAP til sosialhjelp og andre sosialhjelpsmottakere.\n\nHelge Eide, omr\u00e5dedirekt\u00f8r for interessepolitikk i KS, sier til Faktisk.no at AAP-endringene ikke er hoved\u00e5rsaken til at kommunene bruker mer penger p\u00e5 sosialhjelp.\n\n\u2013 Det er flyktninger som er ute av introduksjonsprogrammet som st\u00e5r for st\u00f8rstedelen av \u00f8kningen i sosialhjelpsutbetalingene, sier Eide.\n\nEide viser til en SSB-artikkel fra januar. I artikkelen st\u00e5r det at 56 prosent av alle sosialhjelpsutbetalingene g\u00e5r til innvandrere. S\u00e6rlig Afrika og Asia har en h\u00f8y andel innvandrere som mottar sosialhjelp.\n\nEide understreker ogs\u00e5 at AAP-endringene ogs\u00e5 har f\u00f8rt til \u00f8kninger i sosialbudsjettene, og at det kan ha konsekvenser for kommunebudsjettene.\n\nIf\u00f8lge Nav-rapporten \u00abFattigdom og levek\u00e5r i Norge\u00bb, som ble publisert i 2017, var om lag 49 prosent av sosialhjelpsmottakerne i Norge innvandrere. I rapporten st\u00e5r det ogs\u00e5:\n\nEn tilsvarende rapport fra 2018 kommer til samme konklusjon. Her oppgir Nav imidlertid at andelen sosialhjelpsmottakere som er innvandrere hadde \u00f8kt til 51,9 prosent.\n\nNav definerer innvandrere som \u00abpersoner f\u00f8dt utenfor Norge\u00bb. Dette skiller seg fra SSBs definisjon, som i tillegg krever at personen har utenlandsf\u00f8dte foreldre og fire utenlandsf\u00f8dte besteforeldre.\n\nFaktisk.no har tatt kontakt med kommuner der utgiftene til sosialhjelp har \u00f8kt kraftig for \u00e5 finne ut hva som forklarer \u00f8kningen, og for \u00e5 sp\u00f8rre om utgiftene har \u00abeksplodert\u00bb.\n\n\u00abEksplodert\u00bb er ikke et n\u00f8yaktig definert uttrykk i denne sammenhengen. Her har vi valgt \u00e5 se spesielt p\u00e5 kommunene der sosialutgiftene har \u00f8kt med minst 80 prosent. Vi g\u00e5r ogs\u00e5 gjennom kommuner der \u00f8kningen har v\u00e6rt p\u00e5 minst 50 prosent.\n\nVi begynner med kommunene vi viste til i tabellen over:\n\u2022 Kommunene Vanylven, Namdalseid, Fosnes, Grane og Gulen oppgir flyktninger som har avsluttet introduksjonsprogrammet uten \u00e5 ha kommet i jobb som hoved\u00e5rsak til at sosialhjelpsutgiftene har \u00f8kt. Grane oppgir at de ikke har hatt \u00f8kte utgifter som f\u00f8lge av AAP-omleggingen overhodet.\n\u2022 R\u00e5dmann Lena Hansson i Torsken kommune oppgir ogs\u00e5 nylig bosatte flyktninger som hoved\u00e5rsak til de \u00f8kte sosialhjelpsutgiftene. Tre personer i kommunen m\u00e5tte over p\u00e5 sosialhjelp som f\u00f8lge av at de ikke lenger fikk AAP.\n\u2022 Kontorsjef ved Nav Sand\u00f8y, Tor Hus\u00f8y, mener at \u00f8kningen p\u00e5 41 000 kroner kroner er innenfor normale \u00e5rlige variasjoner, og at noe av \u00f8kningen kan knyttes til innstrammingene i AAP-reglene.\n\u2022 Leder for Nav R\u00f8mskog og Marker oppgir en \u00abforventet tilgang av nye brukere\u00bb som \u00e5rsak til utgifts\u00f8kningen i R\u00f8mskog. Hun understreker at R\u00f8mskog er en liten kommune, slik at endringer vil gi store utslag dersom de blir m\u00e5lt i prosent.\n\u2022 Sn\u00e5sa kommune forteller at utgiftene til sosialutgiftene har \u00f8kt kraftig. Ester Br\u00f8nstad, kommunalsjef for helse og omsorg, opplyser at sosialhjelp til flyktninger kostet kommunen 1,2 millioner i 2018, mens tidligere AAP-mottakere kostet 70 000.\n\u2022 Sm\u00f8la oppgir at noen av de nye sosialhjelpsmottakerne i kommunen er tidligere AAP-mottakere, men sier at \u00f8kningen i utgifter har v\u00e6rt som forventet.\n\nDet er kun Lena Hansson i Torsken som svarer bekreftende p\u00e5 sp\u00f8rsm\u00e5l om hun vil si at \u00f8kningen har v\u00e6rt eksplosiv:\n\n\u2013 Ja, men vi har ligget unormalt lavt i mange \u00e5r sammenlignet med andre kommuner vi kan sammenligne oss med.\n\nBlant kommunene som har hatt de st\u00f8rste \u00f8kningene i sosialutgiftene, er det alts\u00e5 ikke endringene i AAP-ordningen som er hoved\u00e5rsaken, men flyktninger som har behov for sosialhjelp.\n\nVi har stilt samme sp\u00f8rsm\u00e5l til kommunene som hadde en \u00f8kning i sosialutgiftene p\u00e5 mellom 50 og 80 prosent mellom 2017 og 2018. I alt er det 38 kommuner der sosialutgiftene \u00f8kte med minst 50 prosent i denne perioden. 36 av disse har svart p\u00e5 henvendelsene v\u00e5re. Du kan se det samlede resultatet i denne grafikken:\n\nSeljord kommune opplyser at AAP-endringen er en av \u00e5rsakene til de \u00f8kte sosialutgiftene, men understreker at dette ikke er hoved\u00e5rsaken.\n\nNittedal forteller at de har hatt tekniske feil i rapporteringen til SSB. Dette f\u00f8rte til at tallene for 2017 ble for lave, noe som i sin tur gir inntrykk av at utgiftene \u00f8kte fra 2017 til 2018. I Bygland kommune ble utbetalinger til flyktninger som f\u00e5r livsopphold etter kommunalt reglement feilrapportert i 2016 og 2018, noe som f\u00f8rte til at tallene for 2017 ble veldig lave.\n\nBare kommunene Overhalla og Karls\u00f8y har s\u00e5 langt bekreftet at hoveddelen av \u00f8kningen skyldes omleggingen av AAP-ordningen. Begge disse oppgir ogs\u00e5 at sosialutgiftene har \u00f8kt betydelig.\n\nMarthe Mosand Viken, leder for Nav Midtre Namdal, skriver i en e-post at det er en tydelig sammenheng mellom AAP-endringene og de \u00f8kte sosialutgiftene i Namsos. Her\u00f8y kommune oppgir AAP-endringene som \u00e9n av mange \u00e5rsaker til \u00f8kningen.\n\nTotalt har alts\u00e5 tre av de 38 kommunene der sosialutgiftene har \u00f8kt med minst 50 prosent oppgitt AAP-innstrammingene som hoved\u00e5rsak til dette. Siden bare to kommuner har unnlatt \u00e5 svare p\u00e5 sp\u00f8rsm\u00e5lene v\u00e5re, kan det reelle antallet maksimalt v\u00e6re fem. Derfor er det misvisende av Lysbakken \u00e5 p\u00e5st\u00e5 at \u00f8kningen i sosialutgiftene skyldes regjeringens endringer i AAP-ordningen.", "lang": "no"}