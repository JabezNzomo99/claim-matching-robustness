{"title": "Davvero l\u2019Assemblea Regionale Siciliana costa come la Casa Bianca?", "subtitle": "", "author": "pagellapolitica.it", "date": null, "vclaim_id": "vclaim-id-28808", "url": "https://pagellapolitica.it/dichiarazioni/8217/davvero-lassemblea-regionale-siciliana-costa-come-la-casa-bianca", "vclaim": "\u00ab[L\u2019Assemblea regionale siciliana] costa poco pi\u00f9 della Casa Bianca sotto la gestione Obama (137 milioni e mezzo l\u2019anno contro 136 dell\u2019istituzione a stelle e strisce) ma produce pochissimo, appena 21 leggi nel 2018. [...] Da dicembre 2017 a dicembre 2018 l\u2019aula si \u00e8 riunita solo 87 volte per una media di 7,25 ore al mese. [\u2026] Mediamente, il Parlamento, riunendosi cos\u00ec poche volte, finisce per costarci mille euro al minuto\u00bb\n\nNell\u2019articolo pubblicato dal blog del M5s regionale che annuncia l\u2019iniziativa, si legge che l\u2019Ars \u00abcosta poco pi\u00f9 della Casa Bianca sotto la gestione Obama (137 milioni e mezzo l\u2019anno contro 136 dell\u2019istituzione a stelle e strisce) ma produce pochissimo, appena 21 leggi nel 2018\u00bb. Inoltre, \u00abda dicembre 2017 a dicembre 2018 l\u2019aula si \u00e8 riunita solo 87 volte per una media di 7,25 ore al mese. [\u2026] Mediamente, il Parlamento, riunendosi cos\u00ec poche volte, finisce per costarci mille euro al minuto\u00bb.\n\nL\u2019accusa mossa dal M5s ha suscitato diverse reazioni, tra le quali spicca la minaccia di denuncia da parte dell\u2019attuale presidente dell\u2019Ars Gianfranco Miccich\u00e8. Questi ha dichiarato che si tratta di \u00abdati falsi\u00bb e ha rivendicato l\u2019operosit\u00e0 dell\u2019Assemblea che presiede.\n\nL\u2019Assemblea regionale siciliana (Ars) \u00e8 l\u2019organo legislativo della Regione Siciliana, cos\u00ec come stabilito dallo statuto regionale. I suoi rappresentanti sono chiamati deputati, in totale sono settanta e l'elezione avviene tramite suffragio universale diretto.\n\nDal bilancio 2019 risulta che \u00abla maggior parte delle spese effettive sono costituite da spese obbligatorie e riguardano prevalentemente il pagamento delle competenze e dei relativi oneri previdenziali, i premi di assicurazione e le imposte e tasse\u00bb. Ai deputati che compongono l\u2019Assemblea sono destinati 15,2 milioni di euro, agli ex deputati sono destinati 18,5 milioni di euro e al personale di segreteria 3,2 milioni di euro.\n\nI deputati siciliani del M5s sostengono, a mo\u2019 di provocazione, che l\u2019Ars costa pi\u00f9 della Casa Bianca e riportano il dato che la sarebbe costata, durante un anno della gestione Obama, 136 milioni di euro. Non \u00e8 chiaro da dove venga esattamente questa cifra (anche se se ne trovano tracce in articoli di stampa di qualche anno fa).\n\nIl confronto \u00e8 meno immediato di quanto sembri. La Casa Bianca \u00e8 infatti, allo stesso tempo, residenza del Presidente degli Stati Uniti, sede del potere esecutivo e di diversi altri organi che dipendono da esso. Tutto viene finanziato dalla sezione del bilancio federale Usa dedicata alla Casa Bianca: ad esempio, dipende da essa il , un importante organo consultivo in materia di politica estera e sicurezza nazionale, l\u2019 che si occupa di lotta alla droga e diversi altri.\n\nIl totale per il 2016, cio\u00e8 l\u2019ultimo anno in cui Obama \u00e8 rimasto in carica, ammontava a un budget complessivo di circa 365 milioni di dollari, cio\u00e8 pi\u00f9 o meno 325 milioni di euro al cambio odierno: una cifra circa due volte e mezzo superiore ai 137 milioni dell\u2019Ars. All\u2019interno di questa cifra, la gestione dell\u2019edificio in senso stretto era costata 12,7 milioni di dollari (11,3 milioni di euro); lo staff e l\u2019amministrazione di supporto della Presidenza 55 milioni (circa 49 milioni di euro).\n\nLe due singole voci pi\u00f9 \u201cpesanti\u201d erano l\u2019 , che fornisce un\u2019ampia serie di servizi informatici, di sicurezza e amministrativi a sostegno della Presidenza (96 milioni di dollari, circa 85 milioni di euro) e l\u2019 , che si occupa in generale di valutare l\u2019impatto finanziario dei vari provvedimenti dell\u2019esecutivo (95 milioni di dollari, 84,6 milioni di euro).\n\nInsomma, la struttura molto diversa della Casa Bianca e dell\u2019Ars rendono difficile il confronto, ma nessuna voce in particolare giustifica il paragone diretto tra le due: il budget totale della residenza del presidente americano \u00e8 molto pi\u00f9 grande e le singole voci di spesa sono tendenzialmente pi\u00f9 piccole.\n\nI deputati del M5s lamentano una scarsa produzione legislativa da parte dell\u2019Ars, sostenendo che nel 2018 abbiano visto la luce solo 21 leggi. Il dato riportato \u00e8 corretto. Il resoconto dell\u2019Ufficio per il coordinamento dell\u2019attivit\u00e0 legislativa riporta infatti che dal 1\u00b0 dicembre 2017 al 30 novembre 2018 sono state approvate 21 leggi.\n\nL\u2019agenda dell'Ars mostra giorno per giorno le sedute effettuate con annessi resoconti stenografici, allegati e dirette video. Per ogni singola seduta abbiamo controllato il tempo di durata effettivo considerando le numerose sospensioni all\u2019interno delle sedute stesse. Nell\u2019arco di tempo analizzato contiamo 93 sedute per un totale di 147 ore e 35 minuti. Per i 13 mesi in questione (dicembre 2017 - dicembre 2018) la media \u00e8 di 11 ore e 21 minuti di sedute su base mensile.\n\nLe discrepanze con i numeri dei deputati M5s si spiegano con la differente metodologia adottata nell\u2019ottenere i dati. Come ammesso (min. 7' 16\") durante la conferenza stampa di presentazione dei dati dal deputato Stefano Zito, per il computo delle ore ci si \u00e8 basati sulla data di inizio e fine delle sedute, senza contare le numerose sospensioni e talvolta rinvii ai giorni successivi.\n\nUn\u2019ulteriore precisazione. Il conteggio delle sedute viene da quello dei giorni evidenziati sull\u2019agenda dei lavori d\u2019aula. Una data in grassetto \u00e8 stata considerata equivalente a una seduta, ma formalmente in uno stesso giorno possono esservi pi\u00f9 sedute (ad esempio il 27 dicembre 2018). In concreto, mentre il M5s ha dichiarato che l'Assemblea si \u00e8 riunita 87 volte, formalmente il totale delle sedute tra dicembre 2017 e dicembre 2018 \u00e8 di 93.\n\nDato che nel nostro calcolo \u00e8 diverso il numero delle sedute e delle ore, cambia anche il costo al minuto, quantificato dai grillini in 1.000 euro. La nostra riprova \u00e8 stata fatta dividendo il costo annuale dei deputati attuali (15,2 milioni di euro) per il totale dei minuti lavorati, 8.555. L\u2019Ars costa insomma, secondo i nostri calcoli, pi\u00f9 di quanto denunciato dagli esponenti del M5s: 1.716 euro al minuto.\n\nL\u2019Assemblea regionale siciliana (Ars) non costa pi\u00f9 della Casa Bianca. Se \u00e8 vero che la dotazione finanziaria dell\u2019Ars per il 2019 \u00e8 di 137,5 milioni di euro, la Casa Bianca \u00e8 costata almeno 365 milioni di dollari (circa 325 milioni di euro) nell\u2019ultimo anno dell\u2019amministrazione Obama, il 2016.\n\nPer quanto riguarda il numero delle leggi prodotte, delle sedute e delle ore lavorate da dicembre 2017 a dicembre 2018, i grillini parlano di 21 leggi, 87 sedute e una media di 7,25 ore mensili di lavori d\u2019aula. Il dato delle leggi \u00e8 corretto, ma il conto delle sedute e delle ore di lavori d\u2019aula non \u00e8 precisissimo. Abbiamo verificato e nel periodo preso in esame possiamo contare in totale 93 sedute con una media di 11 ore e 21 minuti mensili. Volendo fare il rapporto tra costo per i deputati e \u201cminuti in seduta\u201d, il rapporto \u00e8 di 1.716 euro al minuto e non mille.\n\nAlcuni dati riportati dai 5 stelle siciliani sono dunque corretti (come la dotazione finanziaria dell\u2019Ars e il numero di leggi promulgate) mentre altri sono inesatti o poco precisi (nel caso del numero di sedute, delle ore lavorate e dei costi stimati). I deputati del M5s all'Ars meritano un \"N\u00ec\".", "lang": "it"}