{"title": "Quanti foreign fighter c\u2019erano in Siria e Iraq? E quanti sono tornati?", "subtitle": "Abbiamo verificato la stima fornita dal ministro dell'Interno Minniti durante il festival di Limes", "author": "www.agi.it", "date": "2018-05-08T07:24+0200", "vclaim_id": "vclaim-id-4226", "url": "https://www.agi.it/fact-checking/minniti_foreign_fighters_siria_iraq_fact_checking-3866860/news/2018-05-08/", "vclaim": "Il 6 maggio, ospite del festival della rivista di geopolitica Limes, il ministro degli Interni uscente Marco Minniti ha dichiarato (min. -8.40): \u201cI foreign fighters, i combattenti stranieri che sono andati a combattere in Iraq e in Siria, siccome sono prudente dico [che si tratti di un numero compreso] tra 25 mila e 30 mila persone, provenienti da 100 Paesi\".\n\nL\u2019autoproclamato \u201cStato Islamico\u201d \u00e8 nato a cavallo tra Siria e Iraq nel 2014, con la conquista di Mosul e la proclamazione del Califfato da parte di Abu Bakr al Baghdadi. Era tuttavia gi\u00e0 attivo come gruppo combattente e organizzazione terroristica (nota con la sigla ISIL) nei due anni precedenti, in particolare in Siria, durante la prima fase della guerra civile.\n\nA settembre 2014, la CIA aveva stimato tra 20 mila e 31,5 mila i cosiddetti foreign fighers nei territori dello Stato Islamico. Circa un anno pi\u00f9 tardi, a dicembre 2015, erano valutati tra i 27 mila e i 31 mila, provenienti da almeno 86 diversi Paesi, secondo un report del Soufan Group, societ\u00e0 che fornisce analisi strategiche e di intelligence a governi e multinazionali.\n\nPi\u00f9 di recente, l\u2019inviato speciale degli Usa per la coalizione anti-Isis, Brett McGurk, durante una visita di giugno 2017 in Israele aveva poi parlato di \u201c40 mila foreign fighters arrivati in Siria tra il 2013 e il 2016 da pi\u00f9 di cento diversi Paesi\u201d. Una cifra ripresa, e ampliata, dal RAN (il Radicalization Awarness Network, creato nel 2011 dalla Commissione europea) a luglio 2017.\n\nDunque Minniti ha sostanzialmente ragione sulla cifra indicativa \u2013 secondo le stime pi\u00f9 prudenti e pi\u00f9 datate \u2013 dei combattenti stranieri dell\u2019Isis e sul numero di Paesi di provenienza. Ma di quei 30/40 mila circa molti sono morti nel corso della guerra, altri sono rientrati in patria, altri ancora sono rimasti in Siria e Iraq, anche dopo il crollo delle roccaforti dello Stato Islamico nel 2017 (Mosul \u00e8 stata liberata a luglio e Raqqa a ottobre).\n\nDei 40 mila combattenti stranieri che la societ\u00e0 di analisi stima siano arrivati nel corso degli anni nei territori del Califfato, almeno 5.600 avrebbero fatto ritorno in patria. Un flusso considerato scarso da analisti e governi, e comunque nettamente al di sotto delle aspettative.\n\nIn particolare, come si diceva, dall\u2019Unione europea sarebbero partite nel corso degli anni pi\u00f2 o meno 5 mila persone, di cui hanno fatto ritorno in circa 1.200, con diverse percentuali da Stato a Stato. Ad esempio, dei circa 1.900 cittadini francesi partiti per il Medio Oriente ne sono rientrati solo 300 circa, mentre degli 850 cittadini britannici ne \u00e8 rientrata la met\u00e0. Circa 2.200 cittadini europei sarebbero poi rimasti in Medio Oriente.\n\nIn Russia e Stati dell\u2019ex Urss sarebbe rientrato il 10% circa dei 9.000 foreign fighters che si erano uniti all\u2019Isis. I Paesi mediorientali, che insieme a Russia e Repubbliche ex Sovietiche sono stati i maggiori contributori al flusso di combattenti stranieri del Califfo, hanno percentuali di rientro variegate. Si va dall\u2019Arabia Saudita, che su circa 3.250 suoi cittadini foreign fighters ne ha visti tornare 760, alla Tunisia, che ha 800 ritornati su circa 3 mila partiti, alla Giordania, che ha appena 250 ritornati su 3 mila partiti.\n\nDi questi, secondo le stime pi\u00f9 recenti, la gran parte \u00e8 stata uccisa durante la guerra contro l\u2019Isis. Sarebbero rientrati in patria circa 5.600 persone, e nella Ue in circa 1.200 ma, ad oggi, rappresentano una minaccia per la sicurezza inferiore rispetto a quanto previsto all\u2019alba del fenomeno.", "lang": "it"}