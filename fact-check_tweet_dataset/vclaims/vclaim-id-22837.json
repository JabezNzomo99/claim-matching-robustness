{"title": "Nei, det stemmer ikke at 45 prosent av kommuner med Sp-ordf\u00f8rer mangler jordmortilbud", "subtitle": "Bare \u00e9n kommune med Sp-ordf\u00f8rer manglet jordmor ved utgangen av 2018.", "author": "www.faktisk.no", "date": null, "vclaim_id": "vclaim-id-22837", "url": "https://www.faktisk.no/faktasjekker/xxV/nei-det-stemmer-ikke-at-45-prosent-av-kommuner-med-sp-ordforer-mangler-jordmortilbud", "vclaim": "Flere f\u00f8deavdelinger st\u00e5r i fare for \u00e5 bli nedlagt, og den s\u00e5kalte \u00abBunadsgeriljaen\u00bb har f\u00e5tt stor oppmerksomhet den siste tiden. Senterpartiet st\u00f8tter de bunadskledte aksjonistene, og har g\u00e5tt hardt til angrep p\u00e5 regjeringen for ikke \u00e5 prioritere f\u00f8detilbudet.\n\n13. mai gikk H\u00f8yre til motangrep i VG. \u00abSp svikter Norges kvinner\u00bb, sa stortingsrepresentant Mari Holm L\u00f8nseth (H) og hevdet at nesten annenhver Senterparti-kommune mangler jordmor. \u00abSp-kommunene er verstingene\u00bb, fastslo Holm L\u00f8nseth og tilf\u00f8yde:\n\nStemmer det at nesten halvparten av kommunene som har Sp-ordf\u00f8rer mangler jordmortilbud? Og st\u00e5r det s\u00e5 d\u00e5rlig til i de andre kommunene som de to stortingsrepresentantene vil ha det til? Det skal vi se p\u00e5 i denne faktasjekken.\n\nHolm L\u00f8nseth opplyser til Faktisk.no at hun har brukt KOSTRA-tall for 2017 for \u00e5 finne ut hvilke kommuner som mangler jordmor. Slik har hun funnet minst 142 kommuner som har rapportert til SSB at de ikke hadde noen avtalte jordmor\u00e5rsverk ved utgangen av 2017.\n\nDeretter har Holm L\u00f8nseth sett p\u00e5 hvilke partier som har ordf\u00f8reren i disse kommunene. Opplysninger om dette har hun funnet p\u00e5 Wikipedia, i Folkevalgtbasen og p\u00e5 kommunenes hjemmesider.\n\n\u2013 Basert p\u00e5 det, er det konkludert med at 45 kommuner der Sp har ordf\u00f8reren, manglet jordmor i 2017. Senterpartiet har i henhold til v\u00e5r oversikt 100 ordf\u00f8rere. Det gir 45 prosent, skriver stortingsrepresentanten i en e-post til Faktisk.no.\n\n\u2013 For H\u00f8yres del, har vi 74 ordf\u00f8rere og manglet jordm\u00f8dre i 23 kommuner. Dette gir 31,1 prosent. For Arbeiderpartiets del er det 201 ordf\u00f8rere, hvorav 74 kommuner manglet jordm\u00f8dre. Det utgj\u00f8r 36,8 prosent.\n\nTabellen Holm L\u00f8nseth har brukt som grunnlag, er if\u00f8lge seniorr\u00e5dgiver Trond Ekornrud i Avdeling for personstatistikk i SSB hentet fra SSBs registerbaserte sysselsettingsstatistikk. Bare kommuner som selv er arbeidsgiver for en jordmor, er registrert.\n\nSiden kommunene kan organisere jordmortjenesten p\u00e5 andre m\u00e5ter, gir ikke denne tabellen et dekkende bilde av situasjonen.\n\nEkornrud opplyser til Faktisk.no at tabellen Holm L\u00f8nseth har brukt, ikke tar h\u00f8yde for f\u00f8lgende:\n\u2022 Eventuelle kj\u00f8p og salg av jordmortjenester over kommunegrenser.\n\u2022 Hvis flere kommuner har interkommunale samarbeid om jordmortjenesten, vil \u00e5rsverkene bare v\u00e6re registrert p\u00e5 vertskommunen. SSB har ikke opplysninger i register som gj\u00f8r det mulig \u00e5 fordele disse \u00e5rsverkene mellom kommuner som inng\u00e5r i samarbeidet.\n\u2022 Hvis kommuner kj\u00f8per jordmortjenesten fra spesialisthelsetjenesten (sykehus), vil heller ikke disse \u00e5rsverkene v\u00e6re inkludert i statistikken. Disse \u00e5rsverkene vil v\u00e6re registrert p\u00e5 de virksomhetene jordm\u00f8drene er ansatt i i spesialisthelsetjenesten.\n\u2022 Dersom jordm\u00f8dre i en kommune ikke er ansatt i en virksomhet i kommunen som er registrert p\u00e5 n\u00e6ring 86.903 helsestasjons- og skolehelsetjenesten i Enhetsregisteret, s\u00e5 vil ikke disse bli inkludert i statistikken. For enkelte kommuner kan dette v\u00e6re \u00e5rsaken til at de st\u00e5r med 0 \u00e5rsverk i de publiserte tallene.\n\n\u2013 Det er med andre ord ikke korrekt \u00e5 fastsl\u00e5 \u2013 basert p\u00e5 om en kommune st\u00e5r med 0 \u00e5rsverk i de publiserte \u00e5rsverkstallene \u2013 om den kommunen har eller ikke har tilbud om jordmortjeneste, skriver Ekornrud i en e-post til Faktisk.no.\n\nSSB har ogs\u00e5 en annen m\u00e5te \u00e5 kartlegge kommunale helse- og omsorgstjenester p\u00e5. Kommunene blir nemlig bedt om \u00e5 fylle ut et skjema, hvor SSB blant annet sp\u00f8r om kommunen eller bydelen har jordmor som arbeider i svangerskapsomsorgen. Disse dataene blir ikke publisert.\n\nKommuner som svarer nei, f\u00e5r ogs\u00e5 sp\u00f8rsm\u00e5l om de har tilgang p\u00e5 jordmor gjennom interkommunalt samarbeid, samarbeid med spesialisthelsetjenesten (sykehus) eller lignende. Kommunen blir ogs\u00e5 bedt om \u00e5 svare p\u00e5 om dette tilbudet er i eller utenfor kommunen.\n\n\u2013 Tallene fra denne datakilden er nok mer hensiktsmessig \u00e5 bruke hvis form\u00e5let er \u00e5 se om en kommune har et jordmortilbud eller ikke, skriver Ekornrud.\n\nHan har gitt Faktisk.no en oversikt over svarene til kommunene. Mens Holm L\u00f8nseth har brukt KOSTRA-tall for 2017, har vi f\u00e5tt forel\u00f8pige tall for 2018, som er de mest oppdaterte.\n\nDa disse ble publisert 15. mars, var det 17 kommuner som ikke hadde rapportert til SSB. Disse kommunene har Faktisk.no selv innhentet opplysninger fra.\n\nSe oversikt over alle kommunene her.\n\nDe forel\u00f8pige 2018-tallene fra KOSTRA og v\u00e5r kartlegging av 421 kommuner og 15 bydeler i Oslo viser f\u00f8lgende:\n\u2022 65 kommuner (15 prosent) kj\u00f8pte jordmortjenester av andre kommuner, var del av et interkommunalt samarbeid eller hadde et samarbeid med spesialisthelsetjenesten (sykehus).\n\u2022 5 kommuner og 1 bydel (1 prosent) hadde ikke noe jordmortilbud.\n\nTrond Ekornrud i SSB opplyser til Faktisk.no at de endelige KOSTRA-tallene for 2017, der alle kommunene hadde rapportert, viser omtrent de samme prosenttallene.\n\nMari Holm L\u00f8nseth har sett p\u00e5 tall som viser hvilke kommuner som ikke selv har jordmor ansatt. Det er ikke det samme som at de ikke har et jordmortilbud overhodet. P\u00e5standen om at \u00ab45 prosent av de 100 kommunene med Sp-ordf\u00f8rer ikke har jordmortilbud\u00bb er alts\u00e5 helt feil.\n\nDet var fem kommuner og \u00e9n bydel i Oslo som manglet jordmor helt ved utgangen av 2018. Ordf\u00f8rerne kommer fra f\u00f8lgende partier:\n\u2022 \u00c9n fra SV (SV har ordf\u00f8reren i Oslo, mens lederen i bydelsutvalget i Frogner er fra H\u00f8yre)", "lang": "no"}