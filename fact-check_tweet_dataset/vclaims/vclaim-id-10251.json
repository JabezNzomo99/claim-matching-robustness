{"title": "Che impatto hanno avuto le riforme sul tasso di occupazione in Italia?", "subtitle": "Abbiamo verificato le affermazioni del candidato M5s alla poltrona di ministro del Lavoro, Pasquale Tridico", "author": "www.agi.it", "date": "2018-04-07T07:05+0200", "vclaim_id": "vclaim-id-10251", "url": "https://www.agi.it/fact-checking/riforme_occupazione-3744647/news/2018-04-07/", "vclaim": "Intervistato il 5 aprile su Radio Capital, il \u201ccandidato\u201d del Movimento 5 Stelle per la poltrona di ministro del Lavoro e delle Politiche sociali, l\u2019economista Pasquale Tridico, ha dichiarato: \u201cNoi abbiamo visto che negli ultimi tre anni - anzi, direi di pi\u00f9, dagli anni in cui la flessibilit\u00e0 \u00e8 stata introdotta, dal pacchetto Treu in poi - la flessibilit\u00e0 non ha aiutato l\u2019occupazione (...). Noi siamo inchiodati al 58% da anni, al di l\u00e0 delle riforme del mercato del lavoro introdotte\u201d.\n\nIl tasso di occupazione ha oscillato*, negli ultimi vent\u2019anni, in una forchetta che va dal 53,7% (1998, primo anno dopo la riforma del pacchetto Treu) al 58,6% (record, 2008), e attualmente (2017) \u00e8 assestato al 58%.\n\nInsomma, il tasso di occupazione non \u00e8 proprio \u201cinchiodato\u201d da vent\u2019anni al 58%, ma \u00e8 vero che in tempi recenti \u00e8 cambiato poco.\n\nNon \u00e8 possibile verificare con certezza l\u2019esistenza di un nesso di causa/effetto tra le riforme e l\u2019andamento dell\u2019occupazione, perch\u00e9 le variabili che hanno influito sono molte.\n\nL\u2019aumento dopo le riforme, di per s\u00e9, non \u00e8 sufficiente a dimostrare che i due fenomeni siano collegati. Bisognerebbe dimostrare - per dare ragione a Tridico - che in assenza delle riforme citate l\u2019aumento dell\u2019occupazione sarebbe stato superiore o uguale (e che quindi le riforme siano state ininfluenti o dannose). Altri dati, infatti, possono portare argomenti per sostenere che sull\u2019aumento abbiano influito altri provvedimenti.\n\nProviamo a vedere che cosa \u00e8 successo nelle varie fasce d\u2019et\u00e0. Se guardiamo ai dati sull\u2019occupazione nelle fasce di et\u00e0 25-34 anni e 55-64 anni*** vediamo che negli ultimi vent\u2019anni le dinamiche sono state molto differenti.\n\nNel 1998, gli occupati nella fascia d\u2019et\u00e0 25-34 anni erano 6,15 milioni. Nel 2008, a dieci anni dall\u2019introduzione del pacchetto Treu, erano calati a 5,52 milioni. Nel 2013 erano 4,2 milioni e nel 2017 poco pi\u00f9 di quattro milioni (4,09). In vent\u2019anni si sono dunque persi oltre due milioni di occupati nella fascia d\u2019et\u00e0 dei giovani lavoratori.\n\nTutto il contrario \u00e8 successo nella fascia d\u2019et\u00e0 55-64 anni. Qui gli occupati erano 1,87 milioni nel 1998, 2,45 milioni nel 2008, 3,22 milioni nel 2013 e 4,12 milioni nel 2017. In vent\u2019anni si sono guadagnati circa 2,25 milioni di occupati nella fascia d\u2019et\u00e0 dei lavoratori prossimi alla pensione.\n\nIl motivo di questo aumento sono in parte le riforme \u2013 Maroni, Damiano e da ultimo Fornero - intervenute nel settore delle pensioni, che hanno portato ad un progressivo allungamento dell\u2019et\u00e0 lavorativa (ci eravamo gi\u00e0 occupati di questo tema, in riferimento al recente record di occupazione femminile).\n\nQual \u00e8 stato, poi, l\u2019influsso della demografia? Abbiamo controllato**** anche l\u2019andamento del tasso di occupazione (http://dati.istat.it/#) nelle fasce d\u2019et\u00e0 25-34 e 55-64 negli ultimi vent\u2019anni.\n\nPer i 25-34enni siamo passati dal 67,4% del 1998 al 70,1% del 2008. Dunque nonostante il calo in numero assoluto degli occupati in quel decennio, percentualmente il tasso di occupazione \u00e8 salito: sui numeri ha dunque influito anche un fattore demografico, il calo della popolazione italiana compresa in questa fascia d\u2019et\u00e0.\n\nDal 2008 al 2013 il tasso di occupazione \u00e8 crollato \u2013 qui parallelamente al numero di occupati \u2013 al 60,1%, e al 2017 \u00e8 risalito di poco, al 61,3%.\n\nChe cosa \u00e8 successo? Se guardiamo alle dinamiche dell\u2019occupazione nelle fasce d\u2019et\u00e0 25-34 e 55-64 anni, si pu\u00f2 osservare come le riforme pi\u00f9 importanti - l\u2019introduzione della flessibilit\u00e0 prima e il Jobs Act poi - non abbiano coinciso con un maggior numero di occupati tra i giovani, mentre l\u2019aumento dell\u2019occupazione tra i lavoratori pi\u00f9 anziani ha accompagnato le riforme in materia previdenziale, che hanno allungato l\u2019et\u00e0 lavorativa.\n\n*** Percorso: Lavoro e retribuzioni \u2013 Offerta di lavoro \u2013 Occupazione \u2013 Occupati (migliaia) \u2013 Titolo di studio, sesso, et\u00e0 (in \u201cSeleziona periodo\u201d scegliere 1998-2017, e in \u201cClasse di et\u00e0\u201d le fasce d\u2019et\u00e0 25-34 e 55-64)\n\n****Percorso: Lavoro e retribuzioni \u2013 Offerta di lavoro \u2013 Occupazione \u2013 Tasso di occupazione \u2013 Tasso di occupazione, livello ripartizionale (in \u201cSeleziona periodo\u201d scegliere 1998-2017, e in \u201cClasse di et\u00e0\u201d le fasce d\u2019et\u00e0 25-34 e 55-64)", "lang": "it"}