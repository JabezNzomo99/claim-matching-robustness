{"title": "I numeri su pensioni e flat tax dati Berlusconi da Fazio sono corretti?", "subtitle": "Abbiamo controllato le dichiarazioni di Silvio Berlusconi durante la trasmissione Che tempo che Fa del 26 novembre", "author": "www.agi.it", "date": null, "vclaim_id": "vclaim-id-2809", "url": "https://www.agi.it/fact-checking/silvio_berlusconi_pensioni_minime_flat_tax-3170327/news/2017-11-28/", "vclaim": "Silvio Berlusconi ha rilasciato una lunga intervista a Fabio Fazio durante la trasmissione Che tempo che fa domenica 26 novembre. Il leader di Forza Italia ha risposto a numerose domande e ha gi\u00e0 iniziato a presentare alcune proposte in vista dell\u2019imminente campagna elettorale. Ci concentriamo su due temi particolarmente cari a Berlusconi: le pensioni e la riforma fiscale, con la proposta della flat tax.\n\nA proposito dell\u2019intenzione di alzare le pensioni minime a 1.000 euro al mese, Berlusconi ha detto che \u201csiamo a parlare di pensioni minime perch\u00e9 la sinistra non ha fatto nulla dopo che c\u2019\u00e8 stato il cambio disastroso della lira con l\u2019euro che ha tagliato a met\u00e0 il potere d\u2019acquisto degli italiani. Le pensioni che io avevo aumentato per 1.835.000 pensionati a un milione di lire per tredici mensilit\u00e0, cambiate in euro a quel valore di cambio hanno avuto la met\u00e0 del valore di acquisto\u201d.\n\nAncora in tema economico, Berlusconi ha anche parlato di flat tax, ossia la tassa ad aliquota unica che sia FI sia la Lega vorrebbero introdurre. Secondo il leader di FI, una misura di questo tipo \u201cuguale per le famiglie e per le imprese porter\u00e0 a un incremento degli introiti del Tesoro perch\u00e9 di fronte a una aliquota che sar\u00e0 inferiore a qualunque delle aliquote attuali molte persone in pi\u00f9 pagheranno le tasse e soprattutto si ridurr\u00e0 moltissimo l\u2019evasione e l\u2019elusione fiscale\u201d.\n\nBerlusconi ha spiegato che \u201cquando in America Reagan \u00e8 passato dal 72% al 27% [di tasse] \u00e8 successo che le entrate dell\u2019erario aumentassero e che il 50% delle entrate fosse costituito da imposte versate dagli americani pi\u00f9 ricchi\u201d.\n\nCome \u00e8 possibile? Il motivo sta nel fatto che la misura di cui parla Berlusconi non riguardava tutti e senza distinzioni: solo \u201csotto particolari condizioni reddituali e anagrafiche, sono previsti aumenti delle pensioni sociali e degli assegni sociali fino ad un importo pari a 551,35 euro mensili (gi\u00e0 rivalutati sulla base delle variazioni del costo della vita, ndr) per il 2006\u201d.\n\nMa il report Pensioni e pensionati 2013 dello stesso Istat, pubblicato nel dicembre 2016, \u00e8 pi\u00f9 preciso e distingue all\u2019interno delle pensioni minime quali possano essere attribuite alla legge voluta da Berlusconi.\n\nAl netto delle valutazioni politiche, \u00e8 bene ricordare che il suo governo introdusse le pensioni minime a un milione di lire quando in realt\u00e0 era gi\u00e0 in circolazione l\u2019euro: dire perci\u00f2 che \u201cla sinistra non ha fatto nulla dopo che c\u2019\u00e8 stato il cambio disastroso della lira con l\u2019euro\u201d non \u00e8 corretto. Se non altro perch\u00e9 lo stesso governo Berlusconi, nella legge Finanziaria citata sopra, introdusse l\u2019adeguamento dell\u2019assegno sociale dal 1\u00b0 gennaio 2002 - esattamente lo stesso giorno di introduzione dell\u2019euro nel sistema corrente. A dimostrazione di questo, basti notare che nella stessa legge la cifra era riportata gi\u00e0 in euro.\n\nMa anche prescindendo da questo tipo di valutazioni, per capire come sia realmente mutato il potere di acquisto negli ultimi 15 anni \u00e8 sufficiente utilizzare uno strumento messo a disposizione dall\u2019Istat, che consente di calcolare le rivalutazioni monetarie nell\u2019arco degli anni \u201cin base all\u2019indice dei prezzi al consumo per le famiglie di operai e impiegati (al netto dei tabacchi)\u201d.\n\nSecondo questo calcolo un milione di lire del gennaio 2002 equivarrebbe a un milione e 274mila lire di oggi, cio\u00e8 657,97 euro. Quindi, a parit\u00e0 di cifre, il potere d\u2019acquisto delle famiglie sarebbe calato di poco meno di un terzo rispetto all\u2019introduzione dell\u2019euro, non certo della met\u00e0 come dice Berlusconi. Il condizionale \u00e8 d\u2019obbligo perch\u00e9 questo calcolo non tiene in considerazione le rivalutazioni e gli adeguamenti che ogni anno l\u2019Inps opera sulle pensioni.\n\nPassiamo alle affermazioni su Reagan, che fu presidente degli Stati Uniti per due mandati, dal 1981 al 1988. Reagan \u00e8 famoso per le sue decisioni in politica economica e in particolare viene citato da Berlusconi per la sua riforma del sistema di tassazione. Il presidente americano in realt\u00e0 fece due differenti riforme in questo senso: la prima, appena eletto, nel 1981, e la seconda a met\u00e0 del secondo mandato nel 1986.\n\nLe cifre riportate da Berlusconi sono dunque abbastanza precise, ma solo se si guarda alla riduzione delle tasse per i cittadini pi\u00f9 ricchi, mentre Berlusconi ha spiegato che la sua intenzione \u00e8 introdurre una unica aliquota per tutti, sia persone fisiche sia imprese, a prescindere dal reddito. Si tratterebbe dunque di una differenza sensibile rispetto alla scelta di Reagan, che comunque mantenne aliquote differenti per le persone e per le imprese, variando dal 15% al 34%.\n\n\u00c8 per\u00f2 vero che, se si valuta in percentuale del Pil, gli introiti federali da tasse dopo le riforme di Reagan crebbero dalla fascia dei pi\u00f9 ricchi e decrebbero da quella dei pi\u00f9 poveri. \u00c8 anche vero che oltre il 50% delle tasse era di fatto versato dal 10% della popolazione pi\u00f9 ricca (oltre il 20% dall\u20191% dei pi\u00f9 ricchi).\n\nAttenzione per\u00f2: sono percentuali relative ai pagamenti di tutti i cittadini. Non \u00e8 quindi corretto ritenere che automaticamente i pi\u00f9 poveri e la classe media pagassero effettivamente meno tasse: la percentuale del loro apporto all\u2019erario scese perch\u00e9 molti pi\u00f9 ricchi, che fino a quel momento avevano trovato modalit\u00e0 per non pagare in parte o del tutto le imposte spettanti loro, iniziarono a pagarle. E di conseguenza, essendo quella tassazione legata al reddito, le entrate fiscali dai pi\u00f9 ricchi crebbero e, in percentuale, quelle dei meno ricchi decrebbero.\n\nDi fatto questo sta alla base di ci\u00f2 che sostiene Berlusconi quando dice che \u201c[la flat tax] uguale per le famiglie e per le imprese porter\u00e0 a un incremento degli introiti del Tesoro perch\u00e9 di fronte a una aliquota che sar\u00e0 inferiore a qualunque delle aliquote attuali molte persone in pi\u00f9 pagheranno le tasse e soprattutto si ridurr\u00e0 moltissimo l\u2019evasione e l\u2019elusione fiscale\u201d.\n\nAl netto delle valutazioni, che possono non trovare tutti d\u2019accordo, soprattutto considerando il fatto che si parla di due Stati diversi con due sistemi fiscali e previdenziali molto diversi a 30 anni di distanza, ha comunque ragione Berlusconi a dire che con Reagan \u201cle entrate dell\u2019erario aumentassero\u201d e che la met\u00e0 \u201cfosse costituito da imposte versate dagli americani pi\u00f9 ricchi\u201d.\n\nBerlusconi riporta dati sulle pensioni minime imprecisi, sia per quanto riguarda il numero di pensioni erogate sia per quanto riguarda le cifre. Inoltre sbaglia anche quando sostiene che con l\u2019euro il potere di acquisto si sia dimezzato. Mentre sulla seconda parte relativa a Reagan, anche se i numeri citati sono formalmente corretti, \u00e8 sbagliato far credere che il presidente americano avesse introdotto un\u2019unica tassa per tutti i redditi, sia per le persone fisiche sia per le imprese, e che le tasse fossero calate per tutti.", "lang": "it"}