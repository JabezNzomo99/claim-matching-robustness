{"title": "Manteniamo davvero 170 mila presunti profughi in hotel, come dice Salvini?", "subtitle": "Abbiamo verificato come stanno le cose dopo le dichiarazioni del ministro dell'Interno", "author": "www.agi.it", "date": "2018-06-08T07:27+0200", "vclaim_id": "vclaim-id-20730", "url": "https://www.agi.it/fact-checking/salvini_migranti_profughi_hotel-4006308/news/2018-06-08/", "vclaim": "Il neoministro dell\u2019Interno Matteo Salvini, in questi ultimi giorni, ha parlato spesso del tema dei migranti. Il 5 giugno, a una domanda che gli chiedeva conto delle sue affermazioni secondo cui \u201cper i clandestini \u00e8 finita la pacchia\u201d, ha ribadito: \u201cQuella dei 170 mila presunti profughi che in questo momento stanno guardando la televisione in albergo pagati dagli italiani \u00e8 una pacchia che non ci possiamo pi\u00f9 permettere\u201d.\n\nIl giorno successivo, 6 giugno, lo stesso Salvini ha anche detto durante un comizio a Brindisi: \u201cRicordo i numeri. In questi primi mesi del 2018 sono state esaminate 40 mila domande di asilo politico. Di queste 40 mila domande, coloro che sono stati riconosciuti in fuga dalla guerra sono stati sei su cento. Un Paese serio, ospitale, generoso e accogliente a questi sei su cento spalanca le porte, agli altri che non scappano da nessuna guerra bisogna insegnare a tornare da dove sono partiti\u201d.\n\nDavvero oggi, in Italia, ci sono 170 mila profughi in albergo? E il 94 per cento dei richiedenti asilo non ha diritto a rimanere nel nostro Paese? La risposta alla prima domanda, in breve, \u00e8 che non si sa. Alla seconda, invece, \u00e8 un netto no.\n\nIl secondo livello \u00e8 invece costituito dallo Sprar (Sistema di Protezione per Richiedenti Asilo e Rifugiati), che ospita i richiedenti e coloro che si sono gi\u00e0 visti riconoscere la domanda ma che non dispongono di mezzi economici sufficienti (questi ultimi per sei mesi, rinnovabili in casi eccezionali).\n\nGli hotel di cui parla Salvini rientrano di norma nelle \u201cstrutture temporanee\u201d, ma i 138 mila accolti in quelle circostanze non sono tutti in albergo. Le strutture infatti sono anche locali di cooperative e associazioni.\n\nLa Caritas accoglie ad esempio intorno ai 25 mila migranti; l\u2019Arci dichiara di accoglierne circa 7 mila; Confcooperative ci ha riferito che un 30% scarso del totale dei migranti accolti viene preso in carico dalle cooperative (ma \u00e8 possibile che alcune cooperative si appoggino ad alberghi, oltre che ad appartamenti e centri di accoglienza: Confcooperative non ha tuttavia numeri in proposito).\n\nE a queste realt\u00e0 se ne affiancano molte altre, pi\u00f9 piccole, di cui manca un censimento completo. In breve, non \u00e8 possibile sapere con certezza quante persone si trovino in strutture alberghiere e non in appartamenti, locali delle parrocchie, abitazioni di altro tipo.\n\nAl di l\u00e0 del numero \u2013 come abbiamo visto si tratta di una percentuale, di cui non \u00e8 chiara la consistenza, di 138.503 \u2013, i migranti che stanno in albergo a cui fa riferimento il ministro dell\u2019Interno non sono di certo solo \u201cpresunti profughi\u201d. Non ci sono dati precisi e aggiornati del Viminale che suddividano i migranti accolti tra chi ha gi\u00e0 ottenuto l\u2019asilo, chi \u00e8 in attesa di risposta alla sua domanda di protezione internazionale e chi invece \u00e8 destinato all\u2019espulsione. Ma si possono comunque fare una serie di considerazioni. Sappiamo, ad esempio, che tra i 170 mila migranti accolti \u2013 in particolare nello Sprar \u2013 ci sono anche persone a cui la protezione internazionale \u00e8 stata gi\u00e0 concessa, ma non hanno mezzi economici sufficienti per sostentarsi da soli e dunque restano nelle strutture di accoglienza. Questi, nel 2016, erano la met\u00e0 abbondante del totale dei migranti presenti nello Sprar. Se la percentuale fosse la stessa nel 2017, si tratterebbe di circa 13 mila persone.\n\nNon sappiamo invece quanti, sono i migranti aventi diritto alla protezione internazionale presenti nelle altre strutture di accoglienza al di fuori dello Sprar, ma sappiamo il totale di quanti hanno ottenuto il diritto d\u2019asilo nel solo 2017: 36.660. Di questi, 4.808 hanno avuto lo status di rifugiato, 12.873 la protezione sussidiaria e 18.979 la protezione umanitaria. Dunque non ci sono 170 mila migranti negli alberghi, ma nemmeno 170 mila presunti profughi: decine di migliaia di richiedenti asilo hanno gi\u00e0 visto riconosciuta loro una forma di protezione internazionale.\n\nQui ci ricolleghiamo alla seconda affermazione di Salvini, sul 6% del totale che andrebbe accolto a fronte di un 94% che andrebbe rimpatriato. Secondo i dati del ministero dell\u2019Interno \u2013 quelli pubblici arrivano fino ad aprile incluso, manca invece maggio \u2013 su 31.124 domande di asilo esaminate nei primi mesi del 2018, il 60% circa \u00e8 stato respinto, mentre il 40% circa \u00e8 stato accolto. Una percentuale in linea con quella di tutto il 2017. In particolare, nei primi mesi del 2018 \u00e8 stato concesso lo status di rifugiato al 6-7% dei richiedenti, la protezione umanitaria al 28-30%, e la protezione sussidiaria al 3-5%. Insomma, tra chi \u00e8 in attesa di risposta alla propria domanda d\u2019asilo, possiamo prevedere che il 40% circa avr\u00e0 poi diritto alla protezione internazionale. Salvini \u2013 che parla di \u201c40 mila\u201d domande esaminate, avendo forse visionato anche i numeri di maggio \u2013 concentrandosi solo sui rifugiati induce a pensare che il 94% dei richiedenti asilo debba essere rimpatriato. Molti di essi, in realt\u00e0, hanno un diritto riconosciuto dalla legge di rimanere in Italia.\n\nQuella di 170 mila \u201cpresunti profughi che guardano la TV in albergo\u201d contiene due principali informazioni non corrette. Quella cifra \u00e8 in effetti il totale dei migranti presenti nel sistema di accoglienza in Italia, ma non abbiamo numeri precisi sulla percentuale di chi \u00e8 ospitato in alberghi. Si tratta di una quota dei migranti presenti in strutture temporanee, che a sua volta \u00e8 la quota principale del totale degli accolti. In secondo luogo, non si tratta poi solo di \u201cpresunti profughi\u201d, ma anche di persone a cui \u00e8 gi\u00e0 stato riconosciuto il diritto d\u2019asilo o persone in attesa della decisione delle autorit\u00e0 italiane. Per queste seconde, il tasso di accoglimento della domanda \u00e8 del 40%.\n\nSalvini, facendo riferimento solo ai \u201crifugiati\u201d che pesano per il 6% del totale, induce a credere che il 94% dei richiedenti asilo vada rimandato in patria. Ma lo status di rifugiato \u00e8 solo una delle possibilit\u00e0 \u2013 quella pi\u00f9 duratura nel tempo \u2013 che lo Stato italiano ha per concedere la protezione internazionale ai migranti.", "lang": "it"}