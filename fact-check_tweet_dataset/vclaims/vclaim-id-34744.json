{"title": "Salvini fa il politico da quando Di Maio era in prima elementare?", "subtitle": "", "author": "pagellapolitica.it", "date": null, "vclaim_id": "vclaim-id-34744", "url": "https://pagellapolitica.it/dichiarazioni/8315/salvini-fa-il-politico-da-quando-di-maio-era-in-prima-elementare", "vclaim": "\u00abQuando Salvini \u00e8 stato eletto per la prima volta, io ero al liceo e Luigi Di Maio era in prima elementare, perch\u00e9 ha fatto la primina. Se no stava all\u2019asilo\u00bb (-38:05)\n\nSecondo Di Battista, \u00abquando Salvini \u00e8 stato eletto per la prima volta, io ero al liceo e Luigi Di Maio era in prima elementare, perch\u00e9 ha fatto la primina. Se no stava all\u2019asilo\u00bb. Ma \u00e8 davvero cos\u00ec? Abbiamo verificato.\n\nCome si legge nel suo curriculum vitae pubblicato sul sito del ministero dell\u2019Interno, Salvini \u00e8 nato il 9 marzo 1973: \u00e8 iscritto alla Lega nord dal 1990 e ne \u00e8 segretario federale dal 2013.\n\nNel corso degli ultimi 30 anni, l\u2019attuale vicepresidente del Consiglio ha ricoperto diversi ruoli politici e istituzionali, ed \u00e8 stato eletto la prima volta nel 1993, come consigliere comunale a Milano.\n\nIn seguito, tra i diversi incarichi, Salvini \u00e8 stato membro della Camera dei deputati dal 2008 al 2009, quando \u00e8 stato eletto parlamentare europeo, carica che ha ricoperto fino a marzo 2018, grazie alla rielezione nel 2014.\n\nCome si legge nel suo curriculum vitae, Di Battista \u00e8 nato il 4 agosto 1978 ed \u00e8 stato eletto per la prima volta nelle elezioni politiche del 2013, quando \u00e8 diventato membro della Camera dei deputati con il Movimento 5 stelle.\n\nDi Maio, invece, \u00e8 nato ad Avellino il 6 luglio 1986 e quando Salvini \u00e8 stato eletto per la prima volta a ricoprire un incarico politico aveva 7 anni, compiuti da un mese.\n\nIn effetti, l\u2019attuale ministro dello Sviluppo economico e del Lavoro si \u00e8 iscritto alla scuola primaria un anno in anticipo, facendo la cosiddetta \u201cprimina\u201d. Come spiega la biografia del leader politico del M5s scritta dal giornalista Paolo Picone, a cinque anni \u2013 ossia nel 1991 \u2013 Di Maio ha iniziato a frequentare la scuola Giuseppe Mazzini a Pomigliano d\u2019Arco.\n\nAbbiamo verificato e Di Battista ha quasi ragione. Nel 1993, quando l\u2019attuale leader della Lega \u00e8 diventato per la prima volta consigliere comunale, Di Battista frequentava il primo anno di liceo, mentre Di Maio, avendo fatto la \u201cprimina\u201d, aveva appena concluso la seconda elementare.", "lang": "it"}