{"title": "La flat tax da Berlusconi a Conte", "subtitle": "", "author": "pagellapolitica.it", "date": null, "vclaim_id": "vclaim-id-17170", "url": "https://pagellapolitica.it/dichiarazioni/8319/la-flat-tax-da-berlusconi-a-conte", "vclaim": "Il 12 giugno 2019 Renato Brunetta ha dichiarato che la flat tax \u2013 oggi tra i cavalli di battaglia della Lega \u2013 era gi\u00e0 stata proposta da Forza Italia nel 1994. Come abbiamo scritto in un nostro recente articolo, durante la campagna elettorale per le elezioni politiche del 2018 la misura era stata promessa dall\u2019intero centrodestra.\n\nMa davvero la flat tax \u00e8 stata proposta prima da Forza Italia che dalla Lega? E che differenze ci sono tra quanto promise Berlusconi 25 anni fa e quanto promette ora il governo Conte?\n\nCome gi\u00e0 detto, alle elezioni politiche del 4 marzo 2018 il programma presentato dal centrodestra - cio\u00e8 dalla coalizione nata tra Forza Italia, Lega, Fratelli d'Italia e Noi con l'Italia - aveva indicato nella flat tax il primo punto della propria riforma fiscale. Si prevedeva una \u00abriforma del sistema tributario con l\u2019introduzione di un\u2019unica aliquota fiscale (flat tax) per famiglie e imprese con previsione di no tax area e deduzioni a esenzione totale dei redditi bassi\u00bb. Non era specificata nel programma la misura dell'aliquota unica, ma in precedenza la Lega aveva indicato il 15 per cento e Forza Italia il 23 per cento.\n\nVisti poi gli esiti delle elezioni e la successiva nascita del governo Conte, il centrodestra si \u00e8 diviso tra governo e opposizione.\n\nLa Lega, parte della maggioranza insieme al M5s, ha inserito nel Contratto di governo una riforma fiscale che, per\u00f2, non \u00e8 corretto definire flat tax. Come abbiamo infatti spiegato nel nostro progetto , l\u2019accordo tra i due partiti di maggioranza prevede l\u2019introduzione di \u00abdue aliquote fisse al 15 per cento e al 20 per cento per persone fisiche, partite Iva, imprese e famiglie\u00bb.\n\nGuardando al 1994 e al 2018 si tratta, quindi, di due proposte decisamente diverse. Se, con Berlusconi, l'intento era quello di introdurre a tutti gli effetti una tassa piatta, nel secondo caso non \u00e8 corretto parlare di flat tax. Si tratta infatti di una semplificazione delle aliquote che non produce l'effetto di averne una sola per tutte le fasce di reddito.\n\nPer quanto riguarda poi i provvedimenti che sono stati proposti per il futuro nelle ultime settimane, ancora non se ne conoscono i dettagli. Tuttavia, da quanto \u00e8 emerso ancora di recente dalle dichiarazioni di Salvini, sembra di nuovo scorretto parlare di flat tax. La misura proposta, sempre in base a quello che si sa al momento, sarebbe infatti una semplificazione del sistema di aliquote Irpef ma non la sua riduzione ad un'unica aliquota.\n\nIl deputato di Forza Italia ha ragione. Nel 1994 il partito guidato da Silvio Berlusconi aveva fatto della flat tax - un'aliquota Irpef unica al 30 per cento per tutti - la misura centrale per la riforma fiscale del Paese. La Lega all'epoca ancora non aveva fatto sua questa proposta.\n\nPrecisiamo, per\u00f2, come la flat tax promessa da Berlusconi nel 1994 non sia paragonabile con le misure impropriamente chiamate \"flat tax\" varate, o proposte, dal governo Conte e dal ministro Salvini. Nel contratto di governo si parla infatti di due aliquote, l'intervento sull'Iva non \u00e8 una flat tax e anche la recente proposta della Lega - seppur coi margini di incertezza dovuti all'assenza di un testo normativo - non sembra andare verso un regime ad aliquota unica.", "lang": "it"}