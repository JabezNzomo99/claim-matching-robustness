{"title": "Nei, Fabrizio Brambilla hacker ikke Facebook-kontoen din", "subtitle": "Et gammelt kjedebrev spres igjen p\u00e5 Facebook og Messenger. Men historien om hackeren med hund er bare tull.", "author": "www.faktisk.no", "date": null, "vclaim_id": "vclaim-id-53987", "url": "https://www.faktisk.no/faktasjekker/VEa/nei-fabrizio-brambilla-hacker-ikke-facebook-kontoen-din", "vclaim": "Denne uken har et gammelt kjedebrev f\u00e5tt ny spredning - spesielt p\u00e5 Facebook og Messenger. Der advares du mot \u00e5 godta venneforesp\u00f8rsler p\u00e5 Facebook fra \u00abFabrizio Brambilla\u00bb.\n\nDeretter oppfordres du til \u00e5 dele teksten videre til alle du kjenner. Den ser slik ut:\n\nDette er bare tull, og i seg selv et fors\u00f8k p\u00e5 \u00e5 f\u00e5 folk til \u00e5 spre desinformasjon og usikkerhet til sine venner og kjente. Alts\u00e5 et ondsinnet kjedebrev.\n\nKjedebrevet - eller snarere kjedeadvarselen - har for lengst g\u00e5tt verden rundt, og har ogs\u00e5 blitt spredt i norsk versjon til norske Facebook-brukere tidligere.\n\nEt s\u00f8k p\u00e5 Google viser at det ble advart mot Fabrizio Brambilla s\u00e5 tidlig som 2017. Ogs\u00e5 da ble advarselen avvist av faktasjekkere verden rundt - som av v\u00e5re kolleger i svenske Viralgranskaren (n\u00e5 nedlagt).\n\nVerken Faktisk.no eller de mange andre faktasjekkerne som har sett n\u00e6rmere p\u00e5 denne advarselen, har h\u00f8rt om noen som har blitt kontaktet p\u00e5 Facebook eller Messenger av en ukjent \u00abFabrizio Brambilla\u00bb.\n\nOg det finnes ingen informasjon om at noen har blitt hacket p\u00e5 denne m\u00e5ten.\n\nFacebook avviser at det finnes en slik trussel.\n\n\u2013 Dette er - for \u00e5 si det rett ut - det reneste nonsens, sier kommunikasjonssjef for Facebook i Norden, Peter M\u00fcnster.\n\nHan ber likevel folk tenke seg om n\u00e5r det dukker opp venneforesp\u00f8rsler.\n\n\u2013 N\u00e5r det er sagt, s\u00e5 er det en rekke gode grunner til \u00e5 ikke akseptere venneanmodninger fra folk, som man ikke har noen relasjon til. Blant annet fordi man dermed gir en vilt fremmed person adgang til det innholdet som man egentlig kun har tenkt \u00e5 dele med sine venner, sier M\u00fcnster.\n\nHer kan du lese mer om hvordan du stiller inn personvernet ditt p\u00e5 Facebook og Messenger:\n\nMan b\u00f8r alltid ogs\u00e5 v\u00e6re forsiktig med hva man laster ned av filer og programvare fra internett. Ogs\u00e5 det man mottar i e-post eller meldinger fra venner. Det gjelder ogs\u00e5 hvilke nettlenker du trykker p\u00e5.\n\nEr det en kilde du kan stole p\u00e5? Er det noe du har bedt om eller forventer \u00e5 f\u00e5? Hvis en bekjent du ikke har h\u00f8rt fra p\u00e5 mange \u00e5r plutselig sender deg en video eller et bilde hen mener du bare m\u00e5 klikke p\u00e5, kan det hende at du skal la v\u00e6re eller be om mer informasjon f\u00f8r du laster ned eller \u00e5pner vedlegg og lenker.\n\nFenomenet med kjedebrev og kjedeadvarsler p\u00e5 Facebook er nesten like gammelt som Facebook (grunnlagt i 2004).\n\nDe kjennetegnes ved at man advares mot \u00e5 godta navngitte personers venne- eller meldingsforesp\u00f8rsler, og oppfordres til \u00e5 spre advarselen videre til alle man har p\u00e5 sin egen venne- og kontaktliste.\n\nHer er hele poenget \u00e5 lure s\u00e5 mange som mulig til \u00e5 spre advarselen videre - og p\u00e5 den m\u00e5ten oppn\u00e5 viral massespredning av desinformasjon som gj\u00f8r mange usikre.\n\nI tillegg kontres ofte slike kjedeadvarsler mot tilsvarende viral spredning av meldinger som advarer mot \u00e5 spre den opprinnelige meldingen.\n\nV\u00e5re kolleger i faktasjekknettstedet Snopes har laget en oversikt som strekker seg tilbake til 2009 med kjedeadvarlser mot personer som vil legge deg til som venn for \u00e5 hacke deg. Blant disse:\n\nMerk at denne listen p\u00e5 ingen m\u00e5te er fullstendig. Ofte blir navnene byttet til lokale navn eller kjendiser etter hvert som de oversettes til nye spr\u00e5k.", "lang": "no"}