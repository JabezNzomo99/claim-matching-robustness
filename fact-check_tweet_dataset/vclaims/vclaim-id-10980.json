{"title": "Davvero il reddito di cittadinanza andrebbe per il 47% alle regioni del Nord?", "subtitle": "Lo ha dichiarato il vicepremier Cinquestelle Luigi Di Maio. La nostra verifica, dati Istat\u00a0alla mano", "author": "www.agi.it", "date": "2018-10-20T07:34+0200", "vclaim_id": "vclaim-id-10980", "url": "https://www.agi.it/fact-checking/reddito_di_cittadinanza-4509195/news/2018-10-20/", "vclaim": "Il ministro del Lavoro e dello Sviluppo economico Luigi Di Maio, ospite di W l\u2019Italia su Rete 4 il 18 ottobre, ha dichiarato (min. -3.15): \u201cIl 47% delle famiglie destinatarie del reddito di cittadinanza sar\u00e0 al Nord\u201d.\n\nNon \u00e8 la prima volta che Di Maio fa un\u2019affermazione simile, anche se in precedenza \u2013 ad esempio il 14 ottobre, ospite di Domenica Live su Canale 5 \u2013 aveva usato particolari diversi, sostenendo che (min. 3.03) \u201cil 47% delle famiglie destinatarie del reddito di cittadinanza saranno del Centro-Nord\u201d.\n\nIl Centro \u00e8 composto da Toscana, Umbria, Marche e Lazio, e vi risiedono* 12.050.054 persone (circa il 20% del totale).\n\nSe invece il 47% andasse al Centro-Nord (dove risiede il 66% della popolazione residente in Italia) sarebbe evidente che della misura beneficia maggiormente il Sud: questa seconda possibilit\u00e0 \u00e8 pi\u00f9 plausibile, visto che l\u2019incidenza della povert\u00e0 \u00e8 diversa a seconda delle zone del paese.\n\nSecondo l\u2019ultimo rapporto Istat sulla povert\u00e0 in Italia, relativo al 2017, le persone che vivono al di sotto della soglia di povert\u00e0 relativa \u2013 e che dunque dovrebbero avere diritto al reddito di cittadinanza \u2013 sono infatti 9,368 milioni. Di queste 5,842 milioni vivono nel Sud e Isole, 1,263 milioni nel Centro e 2,263 milioni nel Nord.\n\nDunque nel Sud e nelle Isole si trova il 62,5% delle persone che vivono al di sotto della soglia di povert\u00e0 relativa, nel Centro il 13,5% e nel Nord il 24%. Se il reddito di cittadinanza venisse distribuito secondo questo criterio, sarebbe quindi molto improbabile che il 47% delle famiglie beneficiarie risieda al Nord (con l\u2019ipotesi che la riduzione da 9,368 milioni a 2,2 milioni della platea di potenziali beneficiari si spalmi in modo uniforme su tutto il territorio). E anche considerando il Centro i conti non tornerebbero.\n\n\u201cLa maggior parte dei benefici \u2013 prosegue l\u2019Inps \u2013 vengono erogati al sud (70%) con interessamento del 73% delle persone coinvolte. Campania e Sicilia sono le regioni con maggiore numero assoluto di nuclei beneficiari (insieme rappresentano il 50% del totale e il 53% del totale delle persone coinvolte)\u201d.\n\nMa se consideriamo la distribuzione geografica delle persone in condizione di povert\u00e0 relativa in Italia, con il 62,5% che risiede al Sud, e il precedente del Rei, erogato per il 70% nel Mezzogiorno, sembra che la previsione di Di Maio sia molto improbabile. Restiamo ovviamente a disposizione per ricevere dati e stime diverse da parte del governo o della maggioranza.", "lang": "it"}