{"title": "Nei, det stemmer ikke at Ap lovet 12 000 nye sykehjemsplasser, men at det bare kom 567", "subtitle": "Fra 2008 til 2015 ble det til sammen 2040 flere sykehjemsplasser og held\u00f8gns omsorgsboliger.", "author": "www.faktisk.no", "date": null, "vclaim_id": "vclaim-id-7705", "url": "https://www.faktisk.no/faktasjekker/M2o/nei-det-stemmer-ikke-at-ap-lovet-12-000-nye-sykehjemsplasser-men-at-det-bare-kom-567", "vclaim": "I Debatten p\u00e5 NRK 3. mai 2018 var temaet eldreomsorg. Statsminister Erna Solberg (H) m\u00f8tte Ap-leder og tidligere helseminister Jonas Gahr St\u00f8re til debatt. Da det ble snakk om utviklingen i antall sykehjemsplasser, steg temperaturen mellom de to partilederne.\n\nI 2008 innf\u00f8rte den r\u00f8dgr\u00f8nne regjeringen et investeringstilskudd til sykehjemsplasser og omsorgsboliger. Ordningen skulle b\u00e5de stimulere \u00f8konomien etter finanskrisen, og gj\u00f8re kommunene i stand til \u00e5 oppgradere og bygge nye held\u00f8gns omsorgsplasser.\n\nI rundskrivet fra regjeringen til landets kommuner og fylkesmenn het det:\n\nM\u00e5let til den r\u00f8dgr\u00f8nne regjeringen var alts\u00e5 \u00e5 f\u00e5 til 12 000 nye plasser i perioden 2008\u201315.\n\nMange kommuner har brukt investeringstilskuddet til \u00e5 oppgradere allerede eksisterende omsorgsplasser istedenfor \u00e5 bygge nye. Det har Solberg-regjeringen uten hell fors\u00f8kt \u00e5 endre p\u00e5. I Debatten kritiserte statsministeren ordningen den r\u00f8dgr\u00f8nne regjeringen innf\u00f8rte i 2008:\n\nSt\u00f8re parerte med at \u00abdenne historiefortellingen er helt feil\u00bb. Solbergs p\u00e5stand utl\u00f8ste ogs\u00e5 en mye delt Facebook-post fra tidligere stortingsrepresentant Tove Karoline Knutsen (Ap):\n\nStemmer det at Solberg \u00abbl\u00f8ffet\u00bb, slik Knutsen hevder? Eller har statsministeren rett i at det bare kom 567 nye sykehjemsplasser under den r\u00f8dgr\u00f8nne regjeringen?\n\nTallet 567 ble f\u00f8rst brukt av Aftenposten i 2014 (for abonnenter). Basert p\u00e5 utregninger gjort av Statistisk sentralbyr\u00e5 (SSB), slo avisen fast at det hadde blitt 567 flere plasser p\u00e5 ulike pleie- og omsorgsinstitusjoner fra 2005 til 2013.\n\nStatssekret\u00e6r ved Statsministerens kontor, Rune Alstads\u00e6ter (H), opplyser til Faktisk.no at Solberg baserte seg p\u00e5 dette tallet da hun kom med p\u00e5standen i Debatten. Han viser ogs\u00e5 til at samme avis faktasjekket beregningen \u00e5ret etter, og hevder at resultatet ble det samme.\n\nP\u00e5standen som ble faktasjekket var at det bare ble 567 nye sykehjemsplasser under den r\u00f8dgr\u00f8nne regjeringen. Alts\u00e5 n\u00f8yaktig den samme p\u00e5standen som vi faktasjekker n\u00e5.\n\nAftenpostens kommentator Thomas Boe Hornburg konkluderte med at p\u00e5standen var delvis feil. Han argumenterte blant annet med at Stoltenbergs l\u00f8fte gjaldt perioden 2008\u201315, og at Aftenposten hadde sett p\u00e5 perioden 2005\u201313. Hornburg ble et halvt \u00e5r senere ansatt som politisk r\u00e5dgiver i Arbeiderpartiet.\n\nAlstads\u00e6ter tar derfor feil n\u00e5r han hevder at faktasjekken viste at det ble 567 nye sykehjemsplasser under den r\u00f8dgr\u00f8nne regjeringen. Aftenpostens konklusjon var at dette var delvis feil.\n\nVidere viser statssekret\u00e6ren til at det siden 2014 har kommet endelige tall fra SSB p\u00e5 antall plasser i helse- og omsorgsinstitusjoner for disse \u00e5rene. I en e-post til Faktisk.no skriver han:\n\nTallene Aldstads\u00e6ter referer til for syke- og aldershjemsplasser stemmer. Det ble 414 flere slike plasser i perioden 2005\u201313, if\u00f8lge SSB. Dermed brukte Solberg et tall som ikke var oppdatert da hun i Debatten sa at det ble 567 nye sykehjemsplasser.\n\nDa Solberg kom med p\u00e5standen, snakket hun f\u00f8rst om investeringstilskuddet \u00absom skulle gi 12 000 nye sykehjemsplasser\u00bb. Alts\u00e5 m\u00e5 vi se p\u00e5standen i lys av hva Arbeiderpartiet faktisk lovte.\n\nIf\u00f8lge Aftenposten (for abonnenter) har Aps lovnader blitt stadig vagere. F\u00f8rst sa Stoltenberg 12 000 nye sykehjemsplasser. I 2009 skrev han p\u00e5 sin egen blogg at l\u00f8ftet ikke bare omfattet sykehjemsplasser, men ogs\u00e5 held\u00f8gns omsorgsboliger. H\u00f8sten 2012 snakket helseminister Jonas Gahr St\u00f8re om \u00abtilsagn om tilskudd\u00bb til 12 000 held\u00f8gns omsorgsplasser innen 2015.\n\nL\u00f8ftet omtales ogs\u00e5 i Stoltenberg 2-regjeringens budsjettdokumenter fra 2009. Der st\u00e5r det at:\n\nN\u00e5r Solberg sier at investeringstilskuddet den r\u00f8dgr\u00f8nne regjeringen innf\u00f8rte skulle gi 12 000 sykehjemsplasser, er hun upresis. Lovnaden gjaldt b\u00e5de sykehjemsplasser og omsorgsboliger, og man kan derfor ikke se bort fra omsorgsboligene.\n\nAps lovnad gjaldt perioden 2008\u201315. Da Aftenposten i 2014 skrev at det bare hadde blitt 567 nye omsorgsplasser, hadde de sett p\u00e5 perioden 2005\u201313. N\u00e5r Solberg bruker dette tallet og setter det i sammenheng med Aps lovnad for en annen tidsperiode, blir det misvisende.\n\nFra SSB har Faktisk.no f\u00e5tt tall som viser utviklingen i antall plasser i helse- og omsorgsinstitusjoner fra 2008 til 2017:\n\nB\u00e5de sykehjem, aldershjem og omsorgsboliger med held\u00f8gns bemanning er inkludert i oversikten. Utviklingen kan oppsummeres slik:\n\u2022 Fra 2008 til 2015 var nettoveksten i antall omsorgsplasser p\u00e5 2040.\n\u2022 Det ble 349 flere sykehjemsplasser og 975 f\u00e6rre plasser p\u00e5 aldershjem.\n\u2022 Antall beboere i bolig med held\u00f8gns bemanning \u00f8kte med 2666. Disse tallene er if\u00f8lge SSB beheftet med usikkerhet, blant annet fordi kommunene har ulike definisjoner av hva en omsorgsbolig er.\n\nFaktisk.no har ogs\u00e5 sett p\u00e5 noen av tallene Tove Karoline Knutsen bruker i sin Facebook-post. Hun viser til Kommuneproposisjonen for 2017, som er regjeringens eget forslag til \u00f8konomisk opplegg for kommunene. Her beskriver Solberg-regjeringen hvordan investeringstilskuddet som den r\u00f8dgr\u00f8nne regjeringen innf\u00f8rte, er brukt i perioden 2008\u20132015:\n\nFra 2008 til 2015 innvilget Husbanken investeringstilskudd til i alt 12 292 held\u00f8gns omsorgsplasser. 7694 plasser ble ferdigstilt i l\u00f8pet av perioden. Siden mange kommuner brukte pengene p\u00e5 \u00e5 renovere allerede eksisterende plasser, ble nettoveksten bare p\u00e5 2040 plasser, if\u00f8lge SSB.\n\nI Kommuneproposisjonen oppgis netto tilvekst av plasser \u00e5 v\u00e6re 2340. Dag R. Abrahamsen i seksjon for helsestatistikk i SSB er usikker p\u00e5 hva avviket skyldes, men fastholder at 2040 plasser er riktig basert p\u00e5 de siste tilgjengelige tallene.\n\nErna Solberg tok feil da hun sa at det bare ble 567 nye sykehjemsplasser under den r\u00f8dgr\u00f8nne regjeringen. Det er det flere grunner til:\n\u2022 Tallet er hentet fra en sak Aftenposten trykket i 2014. Siden da har SSBs tall blitt revidert slik at netto \u00f8kning for syke- og aldershjemsplasser fra 2005 til 2013 var p\u00e5 440.\n\u2022 Solberg knyttet p\u00e5standen opp mot Aps lovnad om 12 000 nye omsorgsplasser. Denne lovnaden omfattet ogs\u00e5 omsorgsboliger, og ikke bare sykehjemsplasser.\n\u2022 Aps lovnad gjaldt dessuten perioden 2008\u201315 og ikke perioden 2005\u201313, som Solberg snakket om.\n\u2022 Tar man med b\u00e5de sykehjemsplasser og omsorgsboliger i perioden 2008\u201315, var veksten p\u00e5 2040 plasser.", "lang": "no"}