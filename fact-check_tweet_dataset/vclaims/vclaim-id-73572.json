{"title": "Mer enn 40 prosent st\u00e5r utenfor arbeidslivet i 21 kommuner \u2013 men bare hvis man regner med pensjonister og skoleelever", "subtitle": "Andre m\u00e5ter \u00e5 regne p\u00e5 gir lavere anslag.", "author": "www.faktisk.no", "date": null, "vclaim_id": "vclaim-id-73572", "url": "https://www.faktisk.no/faktasjekker/v9A/mer-enn-40-prosent-star-utenfor-arbeidslivet-i-21-kommuner-men-bare-hvis-man-regner-med-pensjonist", "vclaim": "I et innlegg med tittelen \u00abHalve folket i arbeid\u00bb er stortingsrepresentant Nils Kristen Sandtr\u00f8en (Ap) kritisk til regjeringens \u00f8konomiske politikk. Sandtr\u00f8en hevder blant annet at lav sysselsetting i deler av landet er et av flere eksempler p\u00e5 \u00abgrunnleggende \u00f8konomiske problemer\u00bb i Norge.\n\nP\u00e5 Twitter stilte flere sp\u00f8rsm\u00e5l ved hvilke deler av landet det dreier seg om, og om det kan stemme at en s\u00e5 stor andel av de arbeidsf\u00f8re innbyggerne kan st\u00e5 utenfor arbeidslivet. Faktisk.no har ogs\u00e5 mottatt tips om saken.\n\nStemmer det at det flere steder er slik at mer enn 40 prosent av folk i arbeidsf\u00f8r alder st\u00e5r utenfor arbeidslivet? Det skal vi se n\u00e6rmere p\u00e5 i denne faktasjekken.\n\nI en e-post til Faktisk.no viser Sandtr\u00f8en til tall for registerbasert sysselsetting fra Statistisk sentralbyr\u00e5 (SSB) som viser hvor stor andel av befolkningen i aldersgruppen 15-74 \u00e5r i hver kommune som er sysselsatt. Tallene er hentet ut av Stortingets utredningsgruppe.\n\nDe siste tilgjengelige tallene er fra 2019, og reflekterer derfor ikke effektene koronavirus-pandemien har hatt p\u00e5 sysselsettingen.\n\nSandtr\u00f8en baserer seg alts\u00e5 p\u00e5 tall for aldersgruppen 15-74 \u00e5r. If\u00f8lge tallene fra SSB var det 21 kommuner der mer enn 40 prosent i denne gruppen ikke var sysselsatt ved utgangen av 2019:\n\nSer vi p\u00e5 tilsvarende SSB-tall for hele Norge var 33,9 prosent av alle mellom 15 og 74 \u00e5r ikke sysselsatt i 2019. Kommunene Sandtr\u00f8en viser til har alts\u00e5 minst 6,1 prosentpoeng lavere sysselsetting i aldersgruppen 15-74 \u00e5r enn denne gruppen har i landet, sett under ett.\n\nI innlegget i VG skriver Sandtr\u00f8en om personer i arbeidsf\u00f8r alder, ikke om personer mellom 15 og 74 \u00e5r.\n\nMen definisjonene av hva \u00abarbeidsf\u00f8r alder\u00bb er, spriker \u2013 ogs\u00e5 hos SSB:\n\u2022 I en artikkel fra 2018 definerte SSB \u00abarbeidsf\u00f8r alder\u00bb som 20-74 \u00e5r. I en artikkel i \u00d8konomisk utsyn fra 2015 ble det derimot definert som 20-66 \u00e5r.\n\u2022 I Arbeidskraftsunders\u00f8kelsen (AKU) bruker SSB 15-74 \u00e5r. De forklarer valget av begreper og definisjoner i denne statistikken med henvisning til anbefalinger fra Den internasjonale arbeidsorganisasjonen (ILO) og krav Eurostat stiller til statistikken.\n\u2022 Kommunaldepartementet har lagt 20-66 \u00e5r til grunn som definisjon av \u00abarbeidsf\u00f8r alder\u00bb.\n\u2022 Organisasjonen for \u00f8konomisk samarbeid og utvikling (OECD) tar p\u00e5 sin side utgangspunkt i aldersgruppen 15-64 \u00e5r n\u00e5r de skal sammenligne sysselsetting i medlemslandene.\n\u2022 Nav legger til grunn at personer mellom 18 og 66 er i arbeidsf\u00f8r alder.\n\nBildet av hvordan det st\u00e5r til med sysselsettingen i Norge varierer avhengig av hvilke aldersgrupper man ser p\u00e5.\n\nHvis vi ser p\u00e5 andelen som ikke er sysselsatt i forskjellige undergrupper blant dem som er mellom 15 og 74, ser vi at gruppen Sandtr\u00f8en legger til grunn inneholder grupper som i liten grad er sysselsatte:\n\nHer ser vi at:\n\u2022 64,4 prosent i aldersgruppen 15-19 \u00e5r var ikke sysselsatt i 2019.\n\u2022 81,2 prosent i aldersgruppen 67-74 \u00e5r var ikke sysselsatt i 2019.\n\nDen gjennomsnittlige pensjonsalderen i Norge er per i dag 65,4 \u00e5r, if\u00f8lge Nav. Blant 16-18-\u00e5ringer var 93,4 prosent elever i videreg\u00e5ende utdanning i 2019, if\u00f8lge SSB.\n\nBegge disse forholdene vil f\u00f8re til lavere sysselsetting for disse gruppene enn snittet i befolkningen. Med andre ord inneholder aldersgruppen Sandtr\u00f8en viser til grupper som av naturlige grunner deltar mindre i arbeidslivet enn andre.\n\nFaktisk.no har bestilt statistikk fra SSB som viser sysselsettingen i alle norske kommuner i siste kvartal 2019. Tallene kan sees i dette regnearket.\n\nVi har f\u00e5tt tall for aldersgruppen 15-64 \u00e5r, som er den OECD bruker til \u00e5 sammenligne sysselsettingen i forskjellige land, samt aldersgruppen 20-66 \u00e5r, som SSB tidligere har lagt til grunn.\n\u2022 Hvis vi ser p\u00e5 personer mellom 15-64 \u00e5r, var det 35,1 prosent som ikke var sysselsatt i den kommunen som hadde lavest sysselsetting i denne aldersgruppen.\n\u2022 Hvis vi ser p\u00e5 aldersgruppen 20-66 \u00e5r, som b\u00e5de SSB og Kommunaldepartementet har brukt, var det tilsvarende tallet 34,4 prosent.\n\nN\u00e5r vi legger andre definisjoner av \u00abarbeidsf\u00f8r alder\u00bb til grunn, var det alts\u00e5 ingen kommuner der mer enn 40 prosent av disse ikke var sysselsatt. Det skyldes at aldersgruppene SSB har sendt oss tall for, ikke inkluderer like mange personer som i utgangspunktet deltar lite i arbeidslivet.\n\nSiden definisjonene av \u00abarbeidsf\u00f8r alder\u00bb vi har lagt til grunn her har blitt brukt av henholdsvis SSB og OECD, er de ikke mindre rimelige enn definisjonen Sandtr\u00f8en har lagt til grunn.\n\nDet betyr at p\u00e5standen om at det finnes flere kommuner i Norge der mer enn 40 prosent ikke var sysselsatt, bare er sann dersom man legger en romslig definisjon av \u00abarbeidsf\u00f8r alder\u00bb til grunn.\n\nDe 21 kommunene Sandtr\u00f8en trekker frem har lavere sysselsetting og flere eldre enn landsgjennomsnittet.\n\nMens andelen som var mellom 67 og 74 \u00e5r i hele landet var p\u00e5 7,8 prosent i 2019, var andelen i de 21 kommunene p\u00e5 11,11 prosent:\n\nSiden de mellom 67 og 74 \u00e5r i liten grad er sysselsatte, er det grunn til \u00e5 forvente at kommuner med en h\u00f8yere andel innbyggere i denne aldersgruppen ogs\u00e5 vil ha lavere sysselsetting enn andre kommuner.\n\nHvis vi ser p\u00e5 statistikk for aldersgruppene 20-24 \u00e5r, 25-39 \u00e5r, 40-54 \u00e5r og 55-66 \u00e5r, er sysselsettingen i de 21 kommunene lavere enn den er for de samme gruppene p\u00e5 landsbasis.\n\u2022 Evenes, der sysselsettingen i aldersgruppen 25-39 \u00e5r var p\u00e5 67,7 prosent, mot 80 prosent i Norge som helhet.\n\u2022 Stor-Elvdal, der sysselsettingen i aldersgruppen 40-54 \u00e5r var p\u00e5 73,3 prosent, mot 82,4 prosent i Norge som helhet.\n\u2022 Ballangen, der sysselsettingen i aldersgruppen 55-66 \u00e5r var p\u00e5 50,6 prosent, mot 67,2 i Norge som helhet.\n\nEn fullstendig oversikt over sysselsettingen i disse aldersgruppene i hver kommune i 2019, sammenlignet med sysselsettingen for gruppen nasjonalt, kan sees i dette regnearket.\n\u2022 Hvis vi ser p\u00e5 aldersgruppen 15-74 \u00e5r, var det 21 kommuner der minst 40 prosent ikke var sysselsatt i 2019. I landet sett under ett var det 33,9 prosent i denne gruppen som ikke var sysselsatt.\n\u2022 Aldersgruppen 15-74 \u00e5r inneholder b\u00e5de alderspensjonister og skoleelever, som har liten tilknytning til arbeidsmarkedet.\n\u2022 Alternative definisjoner av \u00abarbeidsf\u00f8r alder\u00bb tilsier at det ikke finnes noen kommuner i Norge der mer enn 40 prosent i arbeidsf\u00f8r alder ikke er sysselsatt. Dette gjelder OECDs definisjon (15-64 \u00e5r) og en definisjon SSB og Kommunaldepartementet tidligere har brukt (20-66 \u00e5r).", "lang": "no"}