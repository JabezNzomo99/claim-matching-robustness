{"title": "Nie, w\u0142\u00f3kna maseczek chirurgicznych nie s\u0105 zbyt du\u017ce, by zatrzyma\u0107 koronawirusa", "subtitle": "Grafika, na kt\u00f3rej wida\u0107 wirusa Covid-19 w powi\u0119kszeniu pod mikroskopem ma ponad 700 udost\u0119pnie\u0144 na Facebooku i sugeruje, \u017ce w\u0142\u00f3kna maseczki s\u0105 zbyt du\u017ce, by go zatrzyma\u0107. Jak wyja\u015bniaj\u0105 eksperci, nawet je\u015bli wirus jest mniejszy ni\u017c pory maseczek, to i tak maseczka potrafi odfiltrowa\u0107 cz\u0105steczki wirusa zawarte w kropelkach.", "author": "sprawdzam.afp.com", "date": "2020-07-27T11:52:29+02:00", "vclaim_id": "vclaim-id-73982", "url": "https://sprawdzam.afp.com/nie-wlokna-maseczek-chirurgicznych-nie-sa-zbyt-duze-zatrzymac-koronawirusa", "vclaim": "Nie, w\u0142\u00f3kna maseczek chirurgicznych nie s\u0105 zbyt du\u017ce, by zatrzyma\u0107 koronawirusa\n\nGrafika, na kt\u00f3rej wida\u0107 wirusa Covid-19 w powi\u0119kszeniu pod mikroskopem ma ponad 700 udost\u0119pnie\u0144 na Facebooku i sugeruje, \u017ce w\u0142\u00f3kna maseczki s\u0105 zbyt du\u017ce, by go zatrzyma\u0107. Jak wyja\u015bniaj\u0105 eksperci, nawet je\u015bli wirus jest mniejszy ni\u017c pory maseczek, to i tak maseczka potrafi odfiltrowa\u0107 cz\u0105steczki wirusa zawarte w kropelkach.\n\nGrafika pojawi\u0142a si\u0119 na Facebooku 5 sierpnia (1, 2). \u201eNa zdj\u0119ciu wida\u0107 powi\u0119kszenie pod mikroskopem 25 razy. Wida\u0107 w\u0142\u00f3kna maski i wielko\u015b\u0107 wirusa. Czy jeszcze jaki\u015b argument przytoczy\u0107...\u201d \u2013 czytamy w informacji.\n\nW Polsce zas\u0142anianie ust i nosa obowi\u0105zuje w miejscach publicznych. Maseczk\u0119 trzeba obowi\u0105zkowo nosi\u0107 m.in. podczas zgromadze\u0144, w taks\u00f3wce i pojazdach komunikacji publicznej, sklepach, przychodniach i salonach tatua\u017cy, w ko\u015bcio\u0142ach, szko\u0142ach i na uczelni. Obowi\u0105zek zas\u0142aniania ust i nosa nie dotyczy dzieci poni\u017cej czterech lat, kierowc\u00f3w czy duchownych podczas czynno\u015bci lub obrz\u0119d\u00f3w religijnych.\n\nJak m\u00f3wi Jean-Michel Courty, profesor fizyki na Sorbonie i badacz w laboratorium Kastler Brossel w Pary\u017cu \u201ewirus jest rzeczywi\u015bcie mniejszy od w\u0142\u00f3kien maseczki, ale przenosi si\u0119 on w kropelkach powsta\u0142ych podczas kaszlu czy kichania\u201d.\n\n\u2013 Wielko\u015b\u0107 cz\u0105steczki wirusa nie ma znaczenia, poniewa\u017c tak naprawd\u0119 liczy si\u0119 wielko\u015b\u0107 kropelek, w kt\u00f3rych si\u0119 on znajduje \u2013 powiedzia\u0142 AFP Julian Leibowitz, profesor patogenezy drobnoustroj\u00f3w oraz immunologi z Texas A&M\u2019s College of Medicine.\n\nProf. Leibowitz: \u2013 Obecnie jest wiele dowod\u00f3w na to, \u017ce nawet maseczki ze zwyk\u0142ej tkaniny zmniejszaj\u0105 ryzyko zaka\u017cenia. Je\u015bli dwie osoby, zaka\u017cona oraz zdrowa, przebywaj\u0105 blisko siebie w za\u0142o\u017conych maseczkach, to ryzyko zaka\u017cenia jest zmniejszone o 75-90 proc.\n\nNa nagraniu udost\u0119pnionym przez University of New South Wales (UNSW) w Sydney, wida\u0107 cztery r\u00f3\u017cne osoby, cz\u0119\u015b\u0107 z nich ma zas\u0142oni\u0119te usta i nos, natomiast jedna nie ma \u017cadnej ochrony. Film pokazuje jak skuteczna jest maseczka chirurgiczna w zatrzymywaniu kropelek wydalanych przez osob\u0119 kaszl\u0105c\u0105 lub kichaj\u0105c\u0105.\n\nJak czytamy w publikacji naukowej fizyk\u00f3w Jean-Michela Courty\u2019ego i \u00c9douarda Kierlika w francuskim miesi\u0119czniku \u201ePour la Science\u201d kropelki wody w wydychanym przez nas powietrzu maj\u0105 \u015brednic\u0119 \u201eod 1 mikrometra (jedna tysi\u0119czna milimetra) do 100 mikrometr\u00f3w. Szybko one odparowuj\u0105 i uwalniaj\u0105 bakterie (od 0,5 do 5 mikrometr\u00f3w) i wirusy (od 0,02 do 0,3 mikrometra, przy czym wirus SARS-CoV-2 ma 0,1 mikrometra)\u201d.\n\nJean-Michel Courty: \u2013 Uk\u0142ad w\u0142\u00f3kien w maseczce przypomina g\u0119sty las. Kopelki niesione przep\u0142ywem powietrza uderzaj\u0105 w te w\u0142\u00f3kna.\n\nNiekt\u00f3re cz\u0105steczki przedostaj\u0105 si\u0119 przez materia\u0142 maseczki. Jak wynika z bada\u0144 opublikowanych w 2008 r. w czasopi\u015bmie naukowym \u201eThe Annals of Occupational Hygiene\u201d, maski chirurgiczne filtruj\u0105 \u015brednio 60 proc. aerozoli o \u015brednicy od 0,02 do 2 mikrometr\u00f3w. Eksperci jednak wskazuj\u0105, \u017ce wi\u0119ksza ochrona by\u0142aby niekomfortowa. \u2013 Nie mogliby\u015bmy oddycha\u0107 \u2013 wskazuje Jean-Michel Courty.\n\nEksperci dodaj\u0105, \u017ce maseczki s\u0105 zdolne do zmniejszenia ilo\u015bci wydalanych przez cz\u0142owieka kropelek, je\u015bli te s\u0105 dobrze dopasowane. Dlatego wyb\u00f3r maseczki powinien by\u0107 kompromisem mi\u0119dzy jako\u015bci\u0105 filtrowania, a \u0142atwo\u015bci\u0105 jej u\u017cytkowania.\n\n\u2013 Maseczka nie musi by\u0107 w 100 proc. skuteczna, by ograniczy\u0107 rozprzestrzenianie si\u0119 wirusa \u2013 m\u00f3wi dr Benjamin Neuman, ekspert od koronawirus\u00f3w, kt\u00f3ry kieruje dzia\u0142em nauk biologicznych na Texas A&M University-Texarkana.\n\nAby zapewni\u0107 sobie maksymaln\u0105 ochron\u0119, konieczne jest idealne dopasowanie maseczki. W ci\u0105gu dnia maseczki staj\u0105 sie mokre i mniej skuteczne. \u2013 Maseczk\u0119 powinno si\u0119 nosi\u0107 do momentu zawilgocenia, potem nale\u017cy j\u0105 zmieni\u0107, poniewa\u017c w okolicach ust wytwarza si\u0119 wilgotne \u015brodowisko, kt\u00f3re mo\u017ce doprowadzi\u0107 do rozwoju infekcji \u2013 t\u0142umaczy prof. Joanna Zajkowska z Kliniki chor\u00f3b Zaka\u017anych i Neuroinfekcji UM w Bia\u0142ymstoku.\n\nJak przypomina ministerstwo zdrowia, koronawirus posiada otoczk\u0119 t\u0142uszczow\u0105, dlatego niszcz\u0105 go myd\u0142o i detergenty. Mo\u017ce on przetrwa\u0107 do trzech godzin w formie aerozolu i zaka\u017ca drog\u0105 kropelkow\u0105. Natomiast ameryka\u0144skie Centrum Kontroli i Zapobiegania Chor\u00f3b (CDC) dodaje, \u017ce \u201ecz\u0119sto mo\u017cna zaka\u017ca\u0107 innych nie b\u0119d\u0105c \u015bwiadomym choroby\u201d i w\u0142a\u015bnie to \u201ezas\u0142anianie nosa i ust ochroni innych przed zaka\u017ceniem\u201d.\n\nNoszenie maseczek zaleca r\u00f3wnie\u017c \u015awiatowa Organizacja Zdrowia (WHO), wskazuj\u0105c, \u017ce to skuteczny \u015brodek na ograniczenie rozprzestrzeniania si\u0119 koronawirusa.\n\nPotwierdzaj\u0105 to badania naukowe. Naukowcy z uniwersytet\u00f3w w Pensylwanii i Cambridge dowodz\u0105, \u017ce powszechne stosowanie maseczek przez og\u00f3\u0142 spo\u0142ecze\u0144stwa w sytuacjach, gdzie niemo\u017cliwe by\u0142o zachowanie bezpiecznej odleg\u0142o\u015bci, zmniejszy\u0142oby przenoszenie wirusa SARS-CoV-2.", "lang": "pl"}