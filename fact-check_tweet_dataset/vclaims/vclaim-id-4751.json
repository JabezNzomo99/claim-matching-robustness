{"title": "Davvero il governo Lega-M5S ci \u00e8 gi\u00e0 costato 5,5 miliardi di euro, come dice Gentiloni?", "subtitle": "L'ex premier punta il dito sul rialzo dello spread", "author": "www.agi.it", "date": "2018-07-06T08:34+0200", "vclaim_id": "vclaim-id-4751", "url": "https://www.agi.it/fact-checking/governo_lega_m5s_spread_gentiloni-4114773/news/2018-07-06/", "vclaim": "L\u2019ex presidente del Consiglio Paolo Gentiloni, intervistato dalla Stampa il 4 luglio, ha dichiarato: \u201cSe il governo fa certe affermazioni sul nostro debito e sulle regole europee e tutto questo raddoppia lo spread, passato da quota 120-130 del 2017 a 230-240, questo significa l\u20191 per cento in pi\u00f9 rispetto allo stock dei titoli di Stato che dobbiamo vendere quest\u2019anno: un \u2018costo\u2019 di circa 5 miliardi e mezzo in pi\u00f9\u201d.\n\nLo spread \u00e8 la differenza di rendimento tra i titoli del debito italiani e tedeschi. Per convenzione si considera quella relativa ai titoli decennali (Btp e Bund), anche se l\u2019aumento del rischio percepito relativo a un Paese fa sentire le sue conseguenze su tutti i vari titoli del debito (annuali, triennali, quinquennali e cos\u00ec via).\n\nSe guardiamo all\u2019esito delle aste del Tesoro, infatti, lo scorso anno siamo passati dal 2,37% di rendimento lordo dei Btp decennali di gennaio (massimo) all\u20191,73% di novembre (minimo). L\u2019ultima asta del 2017, di dicembre, si \u00e8 chiusa con un rendimento lordo di 1,86%. La media dell\u2019anno, in ogni caso, \u00e8 stata del 2,1%.\n\nL\u2019andamento dello spread \u00e8 dunque ovviamente influenzato da entrambe le variabili, e cio\u00e8 l\u2019andamento dei titoli tedeschi e quello dei titoli italiani, ma il primo \u00e8 storicamente molto stabile e per questo viene preso come riferimento.\n\nAd esempio, il minimo e il massimo dello spread del 2017 si sono registrati in due momenti in cui il rendimento dei Bund era molto simile (sempre intorno allo 0,3%).\n\nNel 2018 lo spread ha inizialmente fatto registrare valori bassi, in linea con l\u2019andamento calante di fine 2017, tra i 120 e i 140 punti. Da inizio maggio ha tuttavia subito un\u2019impennata, che lo ha rapidamente portato a toccare quota 300 per poi assestarsi nelle ultime settimane intorno ai 230-240 punti.\n\nGentiloni dunque \u00e8 impreciso nei presupposti dei suoi calcoli. Lo spread nel 2017 ha oscillato tra i 130 e i 200 punti circa, non tra 120 e 130. Vero invece che dopo l\u2019impennata di maggio lo spread sia ora intorno ai 230-240 punti.\n\nMa perch\u00e9 sia vero, come afferma Gentiloni, che nel 2018 avremo un punto percentuale di rendimento in pi\u00f9 da dover pagare sui nostri titoli del debito rispetto all\u2019anno scorso, la media dei rendimenti lordi dell\u2019anno in corso dovrebbe assestarsi al 3,1% circa (per i Btp decennali, per gli altri titoli l\u2019aumento di un punto porterebbe a cifre diverse).\n\nDifficile che questo accada. Le aste di Btp decennali dei primi quattro mesi hanno fatto registrare valori molto pi\u00f9 bassi (2,06% a gennaio e febbraio, 1,83% a marzo e 1,7% ad aprile), e il picco del 3% di maggio \u00e8 rimasto insuperato a giugno (2,77%): una media cos\u00ec alta sembra oggi improbabile, salvo improvvise e gravi crisi.\n\nMa ipotizziamo che un simile innalzamento dei rendimenti lordi \u2013 di Btp a 10 anni e anche degli altri titoli \u2013 si verifichi nei prossimi mesi e vediamo se il \u201ccosto\u201d di 5,5 miliardi stimato da Gentiloni sarebbe corretto.\n\nQuesto perch\u00e9 il primo anno l\u2019aumento dello spread non dispiegherebbe interamente i suoi effetti, dato che i titoli vengono emessi durante tutto l\u2019arco dei dodici mesi. Si farebbe sentire maggiormente nel secondo, e inizierebbe a calare nel terzo, con la scadenza della massa di titoli semestrali, annuali e biennali.\n\nL\u2019affermazione di Gentiloni \u00e8 imprecisa, sotto alcuni punti di vista. \u00c8 sbagliata la quantificazione dello spread nel 2017, che ha oscillato tra 130 e 200 punti, e non tra 120 e 130. \u00c8 poi improbabile che, nonostante l\u2019effettivo aumento dello spread successivo a maggio, nel 2018 i titoli del debito pubblico italiano vengano venduti con rendimenti cos\u00ec alti da risultare, in media, di un punto superiori a quelli dell\u2019anno precedente.\n\nSe per\u00f2 cos\u00ec fosse, la stima di 5,5 miliardi \u00e8 piuttosto corretta. Secondo lo studio dell\u2019Ufficio parlamentare del bilancio, lo stock di debito messo in vendita nel 2018 a fronte di un eventuale aumento di 100 punti avrebbe maggiori costi per 6,5 miliardi nei primi tre anni. Una cifra non troppo distante da quella menzionata dall\u2019ex presidente del Consiglio.", "lang": "it"}