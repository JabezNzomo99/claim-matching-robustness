{"title": "Ma il premier in Europa viene davvero eletto dai cittadini?", "subtitle": "Ha dichiarato Danilo Toninelli, capogruppo M5s al Senato: \"Quanto conta un presidente del Consiglio in un tavolo europeo se quel presidente del Consiglio non \u00e8 stato scelto dai cittadini?\u201d Abbiamo verificato", "author": "www.agi.it", "date": "2018-04-12T07:30+0200", "vclaim_id": "vclaim-id-10314", "url": "https://www.agi.it/fact-checking/premier_non_eletto_toninelli_m5s-3759707/news/2018-04-12/", "vclaim": "Il capogruppo al Senato del Movimento 5 Stelle Danilo Toninelli ha dichiarato l\u2019 11 aprile, in un\u2019intervista con il Quotidiano.net: \u201cPer noi non ha nessun senso parlare di premier terzo. Che cosa significa? Quanto conta un presidente del Consiglio in un tavolo europeo se quel presidente del Consiglio non \u00e8 stato scelto dai cittadini?\u201d.\n\nCome abbiamo spiegato anche in passato, l'Italia \u00e8 una Repubblica parlamentare e non presidenziale, dove il presidente del Consiglio viene scelto dal presidente della Repubblica - consultati i gruppi parlamentari - e non dai cittadini. Il messaggio secondo cui sono gli elettori a decidere il presidente del Consiglio non ha fondamento nella Costituzione, e non solo.\n\nTradizionalmente, in Italia, non c'\u00e8 sempre coincidenza tra il leader del partito o dello schieramento pi\u00f9 votato e il presidente del Consiglio. Negli anni della Prima Repubblica divennero presidenti del Consiglio sia leader di partiti minori (si possono citare ad esempio Spadolini, repubblicano, o Craxi, socialista) sia figure diverse dai leader ufficiali - presidente o segretario - della Democrazia cristiana.\n\nNella Seconda Repubblica poi, a parte Berlusconi e Prodi, gli altri presidenti del Consiglio (Dini, D'Alema, Amato, Monti, Letta, Renzi e Gentiloni) non erano stati indicati prima del voto quali presidenti \"in pectore\" dei rispettivi schieramenti. E si trattava di un sistema bipolare e sostanzialmente maggioritario. Adesso, che il sistema \u00e8 tornato prevalentemente proporzionale ed \u00e8 tripolare, la coincidenza tra capo del partito che ha preso il maggior numero di voti e presidente del Consiglio \u00e8 ancora pi\u00f9 difficile.\n\nIn Germania il Cancelliere (l'equivalente del nostro presidente del Consiglio) viene proposto dal presidente della Repubblica ed eletto dal Parlamento (Bundestag). Di regola, anche nei recenti casi di Grande Coalizione, \u00e8 il leader del partito che vince le elezioni. In un solo caso, quello del socialdemocratico Helmut Schmidt, cancelliere tra il 1974 e il 1982, il cancelliere non fu mai presidente del suo partito. In altri casi, lo divent\u00f2 qualche tempo dopo. Attualmente, comunque, \u00e8 cancelliere Angela Merkel, presidente del partito conservatore (Cdu), in alleanza col partito socialdemocratico (Spd).\n\nIn Francia il sistema \u00e8 semi-presidenziale, e il Presidente della Repubblica - che \u00e8 una carica politica e non puramente istituzionale, come invece in Italia o in Germania - viene eletto direttamente dai cittadini con un sistema a doppio turno. Attualmente \u00e8 presidente Emmanuel Macron, fondatore e leader del partito En Marche!. Il primo ministro francese \u00e8 una figura meno importante, proprio a causa del ruolo preminente che ha il presidente della Repubblica. Viene liberamente scelto da quest'ultimo e deve ottenere la fiducia dell'Assemblea nazionale.\n\nNel Regno Unito la figura stessa del Primo Ministro esiste per consuetudine e non per legge. Viene scelto dal Re o dalla Regina, che in teoria \u00e8 totalmente libero nella scelta, ma tradizionalmente incarica la persona con le maggiori chance di ottenere la fiducia nella House of Commons. In epoca recente il premier inglese \u00e8 sempre stato anche il leader del proprio partito (May, Cameron, Brown, Blair, Major, Thatcher etc.).\n\nInsomma, nei principali Paesi europei ad eccezione dell'Italia, oggi come negli anni recenti, \u00e8 consuetudine di fatto che il capo del governo sia anche il leader del partito principale che sostiene la maggioranza. Al di l\u00e0 dei Paesi maggiori, c'\u00e8 un caso in Europa in cui il presidente della Repubblica \u00e8 obbligato, in prima battuta, a dare l'incarico al leader del partito pi\u00f9 votato, e si tratta della Grecia. Qui infatti o c'\u00e8 un partito che ha la maggioranza dei seggi in Parlamento, e il suo leader ottiene l'incarico dal presidente della Repubblica, oppure c'\u00e8 una coalizione che ha la maggioranza, e il suo leader ottiene l'incarico. Se tali maggioranze non ci sono, ottiene l'incarico esplorativo il leader del partito di maggioranza relativa.\n\nL'Italia \u00e8 una Repubblica parlamentare e non esiste una prassi consolidata in base alla quale il presidente del Consiglio debba essere il leader del partito pi\u00f9 votato. Anzi, quando vigeva un sistema proporzionale simile a quello attuale - durante la prima Repubblica - capitava non di rado il contrario. Negli altri quattro grandi Paesi europei, solo la Francia ha un sistema istituzionale che deleghi ai cittadini la scelta della pi\u00f9 alta carica politica dello Stato (il presidente della Repubblica). Germania, Spagna e Regno Unito sono invece sistemi pi\u00f9 simili a quello italiano, in cui il Capo dello Stato (Re o Presidente) d\u00e0 l'incarico di presidente del Consiglio a un soggetto che deve poi ottenere la fiducia della camera bassa (da noi deve averla in entrambe le camere). \u00c8 tuttavia vero che in epoca recente, nei tre Paesi citati, per prassi questo incarico venga dato al leader del partito o dello schieramento pi\u00f9 votato.", "lang": "it"}