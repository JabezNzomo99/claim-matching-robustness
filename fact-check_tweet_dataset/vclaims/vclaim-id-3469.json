{"title": "Davvero sarebbe possibile indire un referendum anche solo consultivo sull'euro?", "subtitle": "L'annuncio di Luigi Di Maio e della deputata Barbara Lezzi di voler riproporre il precedente del 1989 \u00e8 traducibile in pratica? Abbiamo verificato", "author": "www.agi.it", "date": null, "vclaim_id": "vclaim-id-3469", "url": "https://www.agi.it/fact-checking/referendum_consultivo_euro_m5s-3292145/news/2017-12-20/", "vclaim": "La deputata del Movimento 5 Stelle Barbara Lezzi ha scritto, lo scorso 18 dicembre, sulla propria pagina Facebook: \u201cIl referendum per uscire dall'Euro di cui ha parlato Di Maio sarebbe solo un referendum consultivo, come quello del 1989, ma ribadiamo che si tratta dell'ultima ratio nel caso in cui l'Europa continuasse a ignorare le richieste dell'Italia\u201d.\n\nLezzi si riferisce a quanto dichiarato da Luigi Di Maio, sempre il 18 dicembre, durante la trasmissione \u201cL\u2019aria che tira\u201d, su La 7. Il vicepresidente della Camera ha affermato: \u201cSe si dovesse arrivare al referendum, che per\u00f2 io considero una `extrema ratio\u00b4, \u00e8 chiaro che io voterei per l\u2019uscita, perch\u00e9 significherebbe che l\u2019Europa non ci ha ascoltato\u201d.\n\nImmediata era arrivata la replica di Matteo Renzi su Twitter: \u201cStavolta Di Maio ha fatto chiarezza, bisogna ammetterlo: lui voterebbe per l\u2019uscita dall\u2019Euro. Io dico invece che sarebbe una follia per l\u2019economia italiana\u201d.\n\nPoche ore dopo, di nuovo Di Maio su Facebook aveva precisato: \u201cL\u2019obiettivo di governo di M5S non \u00e8 assolutamente l\u2019uscita dall\u2019euro, ma rendere la permanenza del nostro Paese nella moneta unica una posizione conveniente per l\u2019Italia. La nostra posizione \u00e8 una scelta pragmatica, non ideologica. Il Movimento al governo porter\u00e0 in Europa un pacchetto di proposte\u201d.\n\nUn \u201creferendum di indirizzo\u201d sarebbe invece teoricamente possibile. Si tratterebbe di una consultazione non vincolante, che non \u00e8 contemplata nel testo della Costituzione ma che ha un precedente.\n\nLa moneta unica \u00e8 obbligatoria per tutti i Paesi membri della Ue (ad eccezione di Uk e Danimarca, che hanno un opt-out) che hanno raggiunto determinati parametri economici. Chi non li raggiunge viene qualificato dall\u2019art 139 Tfue come \"Stato membro con deroga\", proprio per l\u2019eccezionalit\u00e0 della sua situazione rispetto alla regola, e dunque non \u00e8 possibile teoricamente uscire dall\u2019euro senza abbandonare la Ue.\n\nC'\u00e8 tuttavia un\u2019eccezione mai sanata a questa regola, rappresentata dalla Svezia. Stoccolma ha infatti da tempo raggiunto i parametri per l\u2019ingresso nell'euro ma non lo hai mai fatto. Il caso dell\u2019Italia sarebbe comunque diverso, trattandosi non di una adesione mai avvenuta ma di una fuoriuscita dall\u2019area euro dopo averne fatto parte fin dalla sua nascita.\n\nNon \u00e8 vietato dalla Costituzione, come invece i referendum abrogativi sui trattati internazionali, ma creerebbe non pochi problemi, soprattutto di carattere giuridico, in quanto l\u2019Euro in base al diritto comunitario \u00e8 obbligatoriamente la moneta degli Stati membri. Ad oggi non \u00e8 prevedibile come un simile conflitto tra i trattati Ue e una legge costituzionale (che indice il referendum) potrebbe essere risolto.\n\nPi\u00f9 semplice giuridicamente, ma non \u00e8 questa l\u2019ipotesi di cui stanno discutendo i Cinque Stelle, \u00e8 l\u2019uscita integrale dall\u2019Unione europea. \u00c8 infatti una possibilit\u00e0 prevista dai trattati comunitari (art. 50 TUE) e un referendum d\u2019indirizzo \u2013 che pure dovrebbe passare per legge costituzionale, con le complicazioni gi\u00e0 citate \u2013 sarebbe simile a quello che ha condotto la Gran Bretagna alla \u201cBrexit\u201d.", "lang": "it"}