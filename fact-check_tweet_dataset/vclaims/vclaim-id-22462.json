{"title": "Che cosa succede se non si paga la Ue?", "subtitle": "Di Maio minaccia ritorsioni per il rifiuto degli altri Paesi comunitari di accettare una redistribuzione dei migranti a bordo della Diciotti. Inoltre,\u00a0la cifra di 20 miliardi \u00e8 corretta?", "author": "www.agi.it", "date": "2018-08-25T07:21+0200", "vclaim_id": "vclaim-id-22462", "url": "https://www.agi.it/fact-checking/quanto_versa_italia_a_ue_che_succede_se_non_si_paga_ue-4307049/news/2018-08-25/", "vclaim": "Il ministro del Lavoro e dello Sviluppo economico Luigi Di Maio, dopo la fumata nera a Bruxelles sulla redistribuzione dei migranti a bordo della Diciotti, il 24 agosto ha dichiarato su Facebook: \"Visto che la Ue non rispetta i patti e non adempie ai suoi doveri, noi come forza politica non siamo pi\u00f9 disposti a dargli i 20 miliardi all'anno che pretendono\".\n\nLa cifra di 20 miliardi continua a girare da ormai diverso tempo e abbiamo gi\u00e0 verificato numerose volte (qui, qui e qui, ad esempio) che \u00e8 sbagliata.\n\nNel 2017, come risulta dal sito della Commissione Ue dedicato al Bilancio comunitario, l\u2019Italia ha versato 12 miliardi di euro. Negli anni precedenti erano stati un po\u2019 di pi\u00f9, ma sempre meno di 20 miliardi: quasi 14 miliardi nel 2016, 14,7 miliardi nel 2015 e 14,6 miliardi nel 2014.\n\nIl \u201csaldo\u201d dunque tra quanto versato e quanto ricevuto ammonta a 2,2 miliardi nel 2017, 2,4 miliardi nel 2016 e nel 2015 e 3,9 miliardi nel 2014. Il bilancio complessivo della Ue per il 2018 ammonta a 160,1 miliardi di euro.\n\nUn episodio rivelatore \u00e8 stato raccontato da Fabio Colasanti, oggi nel Consiglio di amministrazione di Rai Way ma con una lunga carriera alle spalle nelle istituzioni europee e, pi\u00f9 precisamente, alla Commissione. Abbiamo contattato Colasanti per aggiungere contesto e dettagli al suo racconto.\n\nTra il 1996 e il 1999, Colasanti \u00e8 stato direttore del dipartimento \u201cBudget\u201d della Commissione UE, con responsabilit\u00e0 per il direttorato \u201cRisorse\u201d. In un post del 24 agosto sul suo profilo Facebook, Colasanti ha raccontato un episodio che d\u00e0 l\u2019idea delle conseguenze concrete di un mancato - o perfino ritardato - pagamento e che, in base a quanto ci ha poi riferito a voce, risale agli anni 1997-1998.\n\nAllora come oggi il budget annuale viene stabilito di concerto tra la Commissione e gli Stati membri, una volta all\u2019anno. Poi la Commissione calcola mensilmente i suoi bisogni di cassa, calcola le quote dovute dai vari Stati e invia le richieste. Come spiega Colasanti, \u00abla maggior parte dei soldi versati restano nel Paese, in Italia ad esempio nel conto corrente della Commissione europea presso il Tesoro. La parte che viene trasferita all\u2019estero sono solo i contributi netti\u00bb.\n\nLe cifre da versare, quindi, vengono comunicate dalla Commissione con una comunicazione mensile ai vari Stati. \u00abNella seconda met\u00e0 degli anni Novanta - ha scritto Colasanti - il nostro paese ebbe un problema spiacevole. I versamenti mensili \u2013 di importo diverso da un mese all'altro \u2013 erano in lire e quindi erano espressi da una lunga serie di cifre. La persona incaricata di effettuare il pagamento via computer di un certo mese aveva saltato un gruppo intermedio di tre cifre [...] e quindi il trasferimento effettuato era stato pari a circa un millesimo della cifra dovuta. Visto che il trasferimento era stato fatto l'ultimo giorno permesso, l'errore fu scoperto solo dopo la scadenza del termine di pagamento. Non fu possibile far nulla. La determinazione dell'entit\u00e0 della multa era quasi automatica. Il caso fin\u00ec alla Corte di Giustizia che conferm\u00f2 la multa di circa cinque milioni di euro inflitta all\u2019Italia\u00bb.\n\nColasanti ci ha precisato meglio l\u2019accaduto, riferendo della sua incredulit\u00e0 di fronte all\u2019episodio e alla scoperta che, mentre i controlli sui documenti cartacei erano numerosi, quelli sul documento telematico poi inviato alla Commissione erano di fatto inesistenti. \u00abSperavo che la Corte di Giustizia tenesse conto del fatto che si trattava di un errore materiale, ma invece ha confermato la sanzione, che viene calcolata in base alla durata del ritardo nel versamento e all\u2019entit\u00e0 della cifra che non viene versata\u00bb.\n\nDi Maio esagera molto, come altri prima di lui e non per la prima volta, il numero sui miliardi che l\u2019Italia d\u00e0 all\u2019Unione europea ogni anno. Se poi consideriamo i miliardi che l\u2019Italia riceve da Bruxelles, il contributo netto tra dato e ricevuto negli ultimi anni si \u00e8 aggirato intorno ai 2,5 miliardi di euro circa.\n\nNon versare anche solo uno dei contributi mensili dovuti all\u2019Europa esporrebbe subito l\u2019Italia al pagamento di una multa. Ma pi\u00f9 in generale avrebbe poi conseguenze imprevedibili, visto che un\u2019interruzione totale non si \u00e8 mai verificata, e tra le altre cose porterebbe l\u2019Italia a una procedura di infrazione davanti alla Corte di Giustizia Ue.", "lang": "it"}