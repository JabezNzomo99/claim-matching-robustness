{"title": "Jak du\u017cy obszar Biebrza\u0144skiego Parku Narodowego uleg\u0142 po\u017carowi?", "subtitle": "Jak du\u017cy obszar Biebrza\u0144skiego Parku Narodowego uleg\u0142 po\u017carowi? Odpowied\u017a znajdziecie w naszej analizie wypowiedzi Micha\u0142a Wosia.", "author": "demagog.org.pl", "date": null, "vclaim_id": "vclaim-id-47844", "url": "https://demagog.org.pl/wypowiedzi/jak-duzy-obszar-biebrzanskiego-parku-narodowego-ulegl-pozarowi/", "vclaim": "Wypowied\u017a Micha\u0142a Wosia oceniamy jako prawd\u0119, poniewa\u017c wed\u0142ug informacji dost\u0119pnych w momencie wypowiedzi 12 kwietnia w Biebrza\u0144skim Parku Narodowym spali\u0142o si\u0119 200 ha terenu. Do aktualizacji danych dosz\u0142o ju\u017c po rozmowie w Kwadransie Politycznym.\n\nBiebrza\u0144ski Park Narodowy (BbPN) to jeden z dwudziestu trzech tego rodzaju form ochrony przyrody w Polsce. Jest po\u0142o\u017cony w p\u00f3\u0142nocno-wschodniej cz\u0119\u015bci kraju w wojew\u00f3dztwie podlaskim. Jego powierzchnia rozci\u0105ga si\u0119 na obszar 59 223 ha, co czyni go najwi\u0119kszym parkiem narodowym w Polsce. Symbolem \u200bBbPN jest batalion \u2013 ptak z rodziny bekasowatych. Ponadto znajduj\u0105 si\u0119 w nim zespo\u0142y torfowisk, kt\u00f3re okre\u015blane s\u0105 mianem Bagien Biebrza\u0144skich. Na ich terenie przebywa szereg innych ptak\u00f3w wodno-b\u0142otnych.\n\nWed\u0142ug informacji zamieszczonych na stronie BbPN w ubieg\u0142ym roku dziewi\u0119tna\u015bcie ze wszystkich dwudziestu jeden po\u017car\u00f3w mia\u0142o miejsce w kwietniu. \u0141\u0105cznie w roku 2019 sp\u0142on\u0119\u0142o 211 ha teren\u00f3w otwartych. 12 kwietnia br. dosz\u0142o do jednego z wi\u0119kszych po\u017car\u00f3w w historii parku. Ze wst\u0119pnych informacji, pochodz\u0105cych z 14 kwietnia, wynika\u0142o, \u017ce zniszczeniu uleg\u0142o ok. 200 ha teren\u00f3w otwartych. Najnowsze doniesienia m\u00f3wi\u0105, \u017ce po\u017car obj\u0105\u0142 176 ha parku, z czego spali\u0142o si\u0119 167 ha, a 9 ha to enklawy, kt\u00f3re nie zosta\u0142y naruszone ogniem. Rozprzestrzeniaj\u0105cy si\u0119 po\u017car zniszczy\u0142 siedliska skrajnie nielicznych i rzadkich gatunk\u00f3w ptak\u00f3w, takich jak m.in.: wodniczka, dubelt, b\u0142otniak \u0142\u0105kowy, b\u0142otniak stawowy, podr\u00f3\u017cniczek, pliszka cytrynowa czy krwawodzi\u00f3b. Dosz\u0142o r\u00f3wnie\u017c do uszkodzenia charakterystycznej k\u0119powej struktury torfowiska.\n\nZgodnie z danymi Instytutu Badawczego Le\u015bnictwa w dniu po\u017caru, tj. 12 kwietnia, zar\u00f3wno o godz. 9:00, jak i 13:00, na terenie parku wyst\u0119powa\u0142o najwi\u0119ksze zagro\u017cenia po\u017carowe.\n\nW\u0142adze parku apeluj\u0105, aby nie wypala\u0107 traw oraz innych u\u017cytk\u00f3w. To w\u0142a\u015bnie cz\u0142owiek jest cz\u0119sto odpowiedzialny za wzniecenie ognia.\n\nWypowied\u017a ministra \u015brodowiska Micha\u0142a Wosia uznajemy za prawdziw\u0105, poniewa\u017c wed\u0142ug wst\u0119pnych informacji 12 kwietnia w Biebrza\u0144skim Parku Narodowym spali\u0142o si\u0119 200 ha terenu. Do aktualizacji danych dosz\u0142o ju\u017c po rozmowie w Kwadransie Politycznym.", "lang": "pl"}