{"title": "Nei, det er ikke blitt 2048 flere l\u00e6rere til de yngste barna under den borgerlige regjeringen", "subtitle": "\u00d8kningen er p\u00e5 1118 l\u00e6rere.", "author": "www.faktisk.no", "date": null, "vclaim_id": "vclaim-id-11516", "url": "https://www.faktisk.no/faktasjekker/oga/nei-det-er-ikke-blitt-2048-flere-laerere-til-de-yngste-barna-under-den-borgerlige-regjeringen", "vclaim": "11. oktober publiserte H\u00f8yre et innlegg p\u00e5 Facebook, der partiet skriver \u00ab2048 flere l\u00e6rere til de yngste barna\u00bb. I kommentarfeltet er det flere som stiller sp\u00f8rsm\u00e5l ved p\u00e5standen, og som ser ut til \u00e5 mene at den ikke stemmer.\n\nH\u00f8yres digitalsjef Christian Laland bekrefter til Faktisk.no at de i Facebook-innlegget refererer til en utvikling som allerede har skjedd.\n\nHan skriver at de med p\u00e5standen viser til at det har blitt 2048 flere \u00e5rsverk til undervisning i grunnskolen, sammenlignet med skole\u00e5ret 2014/2015, og at \u00f8kningen f\u00f8rst og fremst er p\u00e5 1.-4. trinn.\n\nKunnskapsminister Jan Tore Sanner (H) har tidligere vist til tall for \u00e5rsverk og antall l\u00e6rere i et skriftlig svar til Martin Henriksen (Ap).\n\nI svaret skriver kunnskapsministeren at han definerer de yngste barna i skolen som elevene i f\u00f8rste til fjerde klasse. Han skriver videre at det er blitt 1656 flere \u00e5rsverk i skole\u00e5ret 2017-2018 for disse elevene enn i skole\u00e5ret 2014-2015. Ministeren opplyser ogs\u00e5 at \u00f8kningen er p\u00e5 1118 l\u00e6rere i samme periode.\n\nFra skole\u00e5ret 2013-2014 til 2017-2018 er \u00f8kningen p\u00e5 1330 l\u00e6rere, skriver Sanner.\n\nH\u00f8yre dokumenterer sin p\u00e5stand med \u00e5 vise til \u00f8kningen i \u00e5rsverk til undervisning for hele grunnskolen. Det blir feil av flere grunner. Selve p\u00e5standen dreier seg om hvor mange flere l\u00e6rere de yngste barna (f\u00f8rste til fjerde klasse) har f\u00e5tt, ikke alle barna i grunnskolen.\n\nI dette tilfellet er det ogs\u00e5 feil \u00e5 sette likhetstegn mellom \u00f8kningen i antall \u00e5rsverk til undervisning og antall l\u00e6rere. H\u00f8yre har hentet sine tall fra Grunnskolens informasjonssystem (GSI). Der finnes det egne tall om antall l\u00e6rere, og disse tallene avviker noe fra antall \u00e5rsverk til undervisning. Man kan man lese mer om statistikken her.\n\nFor eksempel har det v\u00e6rt en \u00f8kning p\u00e5 2441 \u00e5rsverk til undervisning fra f\u00f8rste til syvende klasse fra skole\u00e5ret 2014-2015 til 2017-2018, mens \u00f8kningen i antall l\u00e6rere for samme gruppe er p\u00e5 1705.\n\nSom du kan lese ut av tabellen under, er det ikke blitt 2048 flere l\u00e6rere til de yngste barna (f\u00f8rste til fjerde klasse) siden 2014-2015, slik H\u00f8yre p\u00e5st\u00e5r, men 1118. Det er det heller ikke blitt siden skole\u00e5ret 2013-2014 (1330).\n\nP\u00e5standen blir heller ikke riktig dersom du tar utgangspunkt i \u00e5rsverk. Siden 2014-2015 er det blitt 1656 nye \u00e5rsverk til undervisning til de yngste barna.\n\nH\u00f8yre har forklart at tallet 2048 i p\u00e5standen er basert p\u00e5 \u00f8kningen i antall \u00e5rsverk til undervisning i hele grunnskolen siden 2014-2015. Det er nesten riktig, bortsett fra at det er blitt 2084 flere \u00e5rsverk til undervisning, ikke 2048.\n\nUavhengig av dette, er det logisk \u00e5 tolke p\u00e5standen som at \u00f8kningen kun gjelder for de yngste barna, ikke alle i hele grunnskolen. Derfor er p\u00e5standen feil uavhengig av om tallgrunnlaget er \u00e5rsverk til undervisning, eller antall l\u00e6rere.", "lang": "no"}