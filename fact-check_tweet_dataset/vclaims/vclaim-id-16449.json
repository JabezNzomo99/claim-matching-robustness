{"title": "Tagliati 30 miliardi alla sanit\u00e0?", "subtitle": "", "author": "pagellapolitica.it", "date": null, "vclaim_id": "vclaim-id-16449", "url": "https://pagellapolitica.it/dichiarazioni/8049/tagliati-30-miliardi-alla-sanita", "vclaim": "\"Sono dato [sic] drammatici: in questi anni sono stati tagliati 30 miliardi euro alla #sanit\u00e0 pubblica, in particolare nel Mezzogiorno. Forse qualcuno ha pensato di risolvere cosi' alla radice la Questione Meridionale...\"\n\nIl segretario di Sinistra Italiana Nicola Fratoianni, commentando un tweet dell\u2019Ansa che riportava gli ultimi dati del rapporto di sul gap in termini di mortalit\u00e0 per le malattie croniche fra Nord e Sud, ha scritto su Twitter che negli ultimi anni sarebbero stati tagliati 30 miliardi di euro alla sanit\u00e0 pubblica, in particolare proprio nel Meridione.\n\nLa RGS mostra che nel periodo 2010-2013 c\u2019\u00e8 stata in effetti una diminuzione: in quegli anni, la spesa sanitaria \u00e8 passata da 113,131 miliardi di euro a 109,614 miliardi. Ma poi la spesa \u00e8 tornata a crescere, raggiungendo i 112,5 miliardi nel 2016. Tra il 2015 al 2016 il tasso di incremento \u00e8 stato dell\u20191,2%.\n\nCome si vede, gli ordini di grandezza di cui stiamo parlando rendono subito difficile che la dichiarazione di Fratoianni sia veritiera. Dato che la spesa sanitaria corrente, in Italia, si aggira intorno ai 110 miliardi, un taglio di 30 miliardi vorrebbe dire una diminuzione di oltre un quarto. Se prendiamo in considerazione questo parametro, insomma, Fratoianni ha torto. Al massimo si potrebbe dire che, rispetto al picco del 2010, la spesa sanitaria \u00e8 oggi inferiore per circa 600 milioni di euro.\n\nDove sono avvenute queste riduzioni? Dal 2010 a oggi \u00e8 diminuita principalmente la parte di spesa corrente per i dipendenti. Anche il , pubblicato il 19 aprile e curato dall\u2019Universit\u00e0 Cattolica, ha mostrato chiaramente la contrazione del personale medico negli ultimi anni: il personale medico del Servizio Sanitario Nazionale \u00e8 passato da circa 109 mila unit\u00e0 nel 2012 a 105 mila tre anni pi\u00f9 tardi.\n\nSono calate anche le spese per la farmaceutica convenzionata e, leggermente, quella per l\u2019assistenza medica convenzionata. Come mostra la RGS, la spesa per la farmaceutica convenzionata \u00e8 passata ad esempio da un incremento medio annuo del 6,3% registrato nel periodo 2001-2005 a un tasso di variazione negativo del -1,6% nel periodo 2006-2010, accentuato ulteriormente nel periodo 2011-2016 (quando si \u00e8 attestato al -4,9%). Di conseguenza, il peso percentuale sulla spesa sanitaria complessiva si \u00e8 ridotto dal 12,8% del 2000 al 7,2% del 2016.\n\nSe guardiamo al confronto internazionale, che comunque non \u00e8 nominato da Fratoianni, possiamo vedere che la spesa pubblica per la sanit\u00e0, in Italia, \u00e8 inferiore rispetto a quella dei maggiori Paesi europei: con il 6,7 per cento circa del PIL nel 2016, l\u2019Italia si pone al 17\u00b0 posto tra i Paesi OCSE*, sopra la Spagna (6,3%) ma sotto Regno Unito, Francia e Germania.\n\nL\u2019affermazione secondo cui i tagli sono stati \u201cin particolare\u201d al Sud \u00e8 difficile da verificare, al netto del fatto che - come abbiamo visto - la diminuzione della spesa sanitaria \u00e8 stata molto pi\u00f9 ridotta di quanto dice Fratoianni.\n\nDiversi fattori rendono complicato un bilancio in bianco e nero. Sono diverse le condizioni di partenza e le dinamiche locali. Il rapporto , ad esempio, sottolinea che le regioni meridionali hanno valori di spesa sanitaria, in rapporto al PIL, pi\u00f9 alti della media nazionale. Questo \u00e8 dovuto al fatto, spiega il rapporto, che nel sistema sanitario ci sono meccanismi di trasferimento finanziario tra le diverse regioni che non dipendono dalla situazione economica, che di fatto lasciano pi\u00f9 risorse - in percentuale - a quelle pi\u00f9 povere.\n\nLa gestione finanziaria delle regioni nel settore sanitario, inoltre, \u00e8 molto differente. Le regioni a statuto speciale, tranne la Sicilia, provvedono all\u2019assistenza sanitaria senza oneri a carico dello Stato. Alcune regioni avevano accumulato, inoltre, passivi molto pesanti: nel 2006 Lazio, Campania e Sicilia da sole avevano un deficit complessivo di 3,8 miliardi, su 6 miliardi di deficit totale nazionale nel settore.\n\nPer questo, a partire da quell\u2019anno sono stati introdotti i \u201cpiani di rientro\u201d, definiti dalla RGS \u201cveri e propri programmi di ristrutturazione industriale\u201d. Questi piani di rientro, secondo la RGS, hanno ottenuto buoni risultati dal punto di vista finanziario, e hanno anche portato a una forte riduzione degli aumenti della spesa sanitaria nelle regioni interessate - che ad oggi sono Lazio, Sicilia, Abruzzo, Molise, Campania e Calabria, pi\u00f9 Puglia e Piemonte sottoposte a un piano di rientro \u201cleggero\u201d.\n\nIn questo contesto, guardare ai soli dati di spesa rischia di essere fuorviante. Ad ogni modo, tra 2015 e 2016 la spesa corrente per la sanit\u00e0 \u00e8 aumentata in tutte le regioni tranne la Val d\u2019Aosta; se invece guardiamo alla differenza tra 2010 e 2015 nelle regioni meridionali, la spesa \u00e8 rimasta stabile in Abruzzo e Basilicata, calata in Molise, Campania, Puglia e Calabria, e aumentata in Sicilia e Sardegna. La particolarit\u00e0 meridionale, insomma, non sembra evidente.\n\nInfatti, il Patto della Salute - l\u2019accordo finanziario e programmatico tra Stato e Regioni sulla sanit\u00e0 - aveva previsto in origine 109,928 miliardi per il 2014, 112,062 miliardi per il 2015 e 115,444 miliardi per il 2016. Un totale di 336 miliardi di euro in tre anni.\n\nQueste cifre tuttavia erano state gi\u00e0 ridotte con la Conferenza Stato-Regioni del 26 febbraio 2015, che aveva portato la spesa per il 2015 a 109,7 miliardi (alla fine sono stati 111,2 i miliardi spesi) e a 113,1 per il 2016. Poi \u00e8 arrivata la Legge di Stabilit\u00e0 2016, che ha ridotto ulteriormente la spesa a 111 miliardi. La cattiva notizia \u00e8 dunque che fra un accordo e l\u2019altro sono \u201csaltati\u201d nel complesso 6,8 miliardi di euro rispetto alle previsioni; la buona notizia \u00e8 che in realt\u00e0 nel 2016 la spesa \u00e8 stata maggiore: 112,5 miliardi di euro.\n\nConsiderando i 337,4 miliardi previsti a inizio triennio e come sono andate davvero le cose - 334,7 miliardi di spesa corrente dal 2014 al 2016 - lo scarto \u00e8 di 3 miliardi di euro circa.\n\nLa stessa Ragioneria generale dello Stato ha parlato di un \u201cforte rallentamento\u201d nella spesa sanitaria per gli anni della crisi: se nel 2001-2005 la crescita annua era in media del 7,4 per cento, nei cinque anni successivi \u00e8 scesa al 3,1 per cento e poi \u00e8 diventata leggermente negativa, nel 2011-2016, con una media annua del -0,1 per cento.\n\nL\u2019affermazione di Nicola Fratoianni secondo cui sarebbe avvenuto un taglio di 30 miliardi nel settore sanitario \u00e8 sbagliata. Piuttosto che di tagli, si pu\u00f2 parlare di mancati aumenti per circa tre miliardi di euro; nel corso del triennio la spesa sanitaria pubblica \u00e8 andata comunque aumentando, e per il 2016 \u00e8 stata addirittura maggiore rispetto a quella preventivata. Il segretario di Sinistra Italiana ha parlato poi di una particolare concentrazione dei tagli al Sud: anche in questo caso, non sembra che i dati confermino questo aspetto. \u201cPinocchio andante\u201d per lui.", "lang": "it"}