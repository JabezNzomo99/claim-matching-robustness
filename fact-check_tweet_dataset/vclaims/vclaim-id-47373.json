{"title": "Jak bardzo wzros\u0142o bezrobocie w Polsce i Niemczech?", "subtitle": "Sprawdzamy wypowied\u017a Prezesa Rady Ministr\u00f3w Mateusza Morawieckiego. Jak bardzo wzros\u0142o bezrobocie w Polsce i Niemczech? Zapoznaj si\u0119 z nasz\u0105 analiz\u0105.", "author": "demagog.org.pl", "date": null, "vclaim_id": "vclaim-id-47373", "url": "https://demagog.org.pl/wypowiedzi/jak-bardzo-wzroslo-bezrobocie-w-polsce-i-niemczech/", "vclaim": "Jak bardzo wzros\u0142o bezrobocie w Polsce i Niemczech?\n\nW maju liczba bezrobotnych w Niemczech wzros\u0142a o 169 tys. w por\u00f3wnaniu do kwietnia. Je\u015bli chodzi o Polsk\u0119, wzrost bezrobocia w maju w stosunku do kwietnia wyni\u00f3s\u0142 46 tys. Jako \u017ce tylko jedna z warto\u015bci przytoczonych przez premiera Mateusza Morawieckiego jest prawdziwa, ca\u0142o\u015b\u0107 wypowiedzi uznajemy za manipulacj\u0119.\n\nStatystyk na temat liczby bezrobotnych w Niemczech co miesi\u0105c dostarcza Federalna Agencja Pracy (Bundesagentur f\u00fcr Arbeit). W maju pracy nie mia\u0142o tam 2 813 000 os\u00f3b, co oznacza wzrost o 169 tys. w por\u00f3wnaniu do kwietnia (2 644 000 bezrobotnych). Najwi\u0119cej bezrobotnych w Niemczech przyby\u0142o pomi\u0119dzy kwietniem a marcem (2 335 000), kiedy to rozpocz\u0105\u0142 si\u0119 kryzys zwi\u0105zany z pandemi\u0105 COVID-19. Wzrost wyni\u00f3s\u0142 308 tys. Od pocz\u0105tku kryzysu zatrudnienie straci\u0142o natomiast 478 tys. Niemc\u00f3w. Warto odnotowa\u0107, \u017ce od pocz\u0105tku roku bezrobocie w Niemczech regularnie spada\u0142o. Jeszcze w styczniu liczba os\u00f3b niemaj\u0105cych pracy wynios\u0142a 2 426 000, w lutym \u2013 2 396 000, a w marcu \u2013 2 335 000.\n\nWarto\u015b\u0107 240 tys., o kt\u00f3rej m\u00f3wi Mateusz Morawiecki, pojawia si\u0119 raz w materia\u0142ach Federalnej Agencji Pracy. Pada ona w kontek\u015bcie niepe\u0142nego zatrudnienia (Unterbesch\u00e4ftigung). Poj\u0119cie to odnosi si\u0119 jednak do os\u00f3b, kt\u00f3rych nie uwa\u017ca si\u0119 za bezrobotne w rozumieniu Kodeksu Spo\u0142ecznego ze wzgl\u0119du na uczestnictwo w tzw. promocji zatrudnienia (aktywizacja zawodowa bezrobotnych) lub kr\u00f3tkotrwa\u0142\u0105 chorob\u0119. Liczba os\u00f3b o takim statusie zwi\u0119kszy\u0142a si\u0119 o 244 tys. w kwietniu w stosunku do marca. Natomiast w maju wzrost niepe\u0142nego zatrudnienia wyni\u00f3s\u0142 zdecydowanie mniej \u2013 170 tys.\n\nDane dotycz\u0105ce bezrobocia zosta\u0142y opublikowane przez Ministerstwo Rodziny, Pracy i Polityki Spo\u0142ecznej na pocz\u0105tku czerwca. Jak czytamy, w maju bez pracy by\u0142o 1 mln 11,7 tys. Polak\u00f3w. W por\u00f3wnaniu do ko\u0144ca kwietnia 2020 roku liczba bezrobotnych wzros\u0142a o ok. 46 tys. os\u00f3b, czyli o 4,8 proc. W \u015bwietle tych informacji drug\u0105 cz\u0119\u015b\u0107 wypowiedzi Mateusza Morawieckiego nale\u017cy uzna\u0107 za prawdziw\u0105.\n\nWarto jednak odnotowa\u0107, \u017ce dane G\u0142\u00f3wnego Urz\u0119du Statystycznego wskazuj\u0105, \u017ce pomi\u0119dzy kwietniem a majem przyby\u0142o a\u017c 73 500 bezrobotnych. Informacje na ten temat zosta\u0142y jednak zaktualizowane 24 czerwca, a zatem ju\u017c po wywiadzie udzielonym radiu RMF FM.\n\nZgodnie z danymi GUS w marcu liczba bezrobotnych wynios\u0142a 862,2 tys. Od pocz\u0105tku kryzysu spowodowanego epidemi\u0105 COVID-19 prac\u0119 straci\u0142o zatem 149 500 os\u00f3b. Dla por\u00f3wnania, w marcu w stosunku do poprzedniego miesi\u0105ca bezrobocie wzros\u0142o o 9 tys. Natomiast mi\u0119dzy styczniem a lutym os\u00f3b pozbawionych pracy przyby\u0142o zaledwie 2,8 tys. ze wzgl\u0119du na spadek o 6,2 tys., kt\u00f3ry nast\u0105pi\u0142 w lutym.\n\nTylko cz\u0119\u015b\u0107 informacji podanych przez Mateusza Morawieckiego jest prawdziwa. W Niemczech liczba bezrobotnych w maju w por\u00f3wnaniu do kwietnia wzros\u0142a o 169 tys. Natomiast w Polsce w kwietniu w stosunku do marca rzeczywi\u015bcie przyby\u0142o 46 tys. bezrobotnych. W zwi\u0105zku z tym wypowied\u017a uznajemy za manipulacj\u0119.", "lang": "pl"}