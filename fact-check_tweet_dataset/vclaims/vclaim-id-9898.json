{"title": "Lyset fra mobilskjermen kan \u00f8delegge s\u00f8vnen din", "subtitle": "Studier viser at lyset fra skjermer kan forstyrre s\u00f8vnen v\u00e5r.", "author": "www.faktisk.no", "date": null, "vclaim_id": "vclaim-id-9898", "url": "https://www.faktisk.no/faktasjekker/QGB/lyset-fra-mobilskjermen-kan-odelegge-sovnen-din", "vclaim": "Denne faktasjekken er en del av med NRK Forbrukerinspekt\u00f8rene, og skiller seg derfor noe fra v\u00e5rt vanlige format. Faktasjekkene inng\u00e5r som egne innslag i . P\u00e5standene er utarbeidet i samr\u00e5d med FBI, og baserer seg p\u00e5 innspill fra publikum og diskusjoner p\u00e5 nett eller i redaksjonene.\n\nDet er godt kjent at bruk av mobiltelefon kan forstyrre s\u00f8vnen v\u00e5r og skape d\u00e5rlige s\u00f8vnvaner. (1, 2, 3, 4) Det finnes flere forklaringer p\u00e5 hvorfor, og \u00e9n av dem er at det er lyset fra mobilskjermen som \u00f8delegger for oss. Men er det egentlig hold i dette?\n\nVi ringer s\u00f8vnforsker Janne Gr\u00f8nli ved Universitetet i Bergen, som har unders\u00f8kt hvordan lys p\u00e5virker s\u00f8vn og v\u00e5kenhet. Hun forteller at det p\u00e5 slutten av 90-tallet ble oppdaget at vi mennesker hadde mer enn bare staver og tapper i \u00f8ynene. Forskere fant ut at \u00f8yet best\u00e5r av flere spesialiserte celler som sender signaler til hjernen. Disse cellene er lysf\u00f8lsomme og reagerer p\u00e5 lys ved hjelp av et fotopigment. \u00d8yet har flere typer fotopigmenter som fanger opp frekvenser i lys. Bl\u00e5tt lys har kort frekvens, og skjermene vi omgir oss med til daglig, i for eksempel smarttelefoner og nettbrett, best\u00e5r av mye bl\u00e5tt lys.\n\nGr\u00f8nli forteller at forskerne de siste \u00e5rene har l\u00e6rt mye om fotopigmentene som kalles melanopsin, som er spesielt sensitive for bl\u00e5tt lys:\n\n\u2013 Gjennom et d\u00f8gn er lyset skiftende. P\u00e5 morgenen og frem til lunsjtider har det naturlige lyset mye bl\u00e5tt i seg. Melanopsin fanger opp det bl\u00e5 lyset, og sender signaler til deler av hjernen som setter i gang prosesser for \u00e5 holde oss v\u00e5kne, forteller Gr\u00f8nli.\n\nKort sagt, sier Gr\u00f8nli, forteller bl\u00e5tt lys oss at det er dag:\n\n\u2013 Derfor kan bruk av skjerm, som i en mobiltelefon, gj\u00f8re oss v\u00e5kne.\n\nSt\u00e5le Pallesen, ogs\u00e5 s\u00f8vnforsker ved Universitetet i Bergen, er enig i at lys kan ha en umiddelbar aktiverende effekt, og forteller at systemene v\u00e5re er mer sensitive for noen typer lys, spesielt bl\u00e5gr\u00f8nt:\n\n\u2013 Slikt lys finner vi i LED-skjermer, som i mobiltelefoner. Dette kan p\u00e5virke produksjonen v\u00e5r av s\u00f8vnhormonet melatonin og dermed ha negativ effekt p\u00e5 d\u00f8gnrytmen. Spesielt vil det \u00e5 bli utsatt for slikt lys p\u00e5 kvelden og natten ha en s\u00f8vnforsinkende effekt, forklarer Pallesen.\n\nAlts\u00e5 p\u00e5virkes s\u00f8vnen v\u00e5r mest av det bl\u00e5 lyset, men ogs\u00e5 n\u00e5r p\u00e5 d\u00f8gnet vi utsettes for det bl\u00e5 lyset har noe \u00e5 si.\n\nVarianter av LED-teknologi brukes i dag overalt, b\u00e5de i generell rombelysning, men alts\u00e5 ogs\u00e5 i pc-skjermer, tv-er, nettbrett og mobiltelefoner. Janne Gr\u00f8nli har forsket p\u00e5 hvordan dette kan p\u00e5virke s\u00f8vnen v\u00e5r ved \u00e5 sammenligne lesing f\u00f8r leggetid p\u00e5 iPad med lesing i papirbok. Papirbok-leserne brukte en leselampe, mens iPad-leserne kun brukte lyset fra skjermen. Gr\u00f8nli forteller at begge gruppene leste samme novelle.\n\n\u2013 Vi oppdaget at den viktige, dype s\u00f8vnen som inntreffer de f\u00f8rste 90 minuttene etter innsovning ble forsinket, og at kvaliteten ble d\u00e5rligere. Dette er s\u00f8vnen som vedlikeholder hjernen og kroppen, og bidrar til \u00e5 gjenoppbygge ressursene v\u00e5re etter at vi har v\u00e6rt v\u00e5kne, sier Gr\u00f8nli.\n\nStudien kunne alts\u00e5 sl\u00e5 fast at lesing p\u00e5 skjerm med mye bl\u00e5tt lys hadde en negativ effekt p\u00e5 s\u00f8vnen v\u00e5r. Deltagerne i studien ble ogs\u00e5 spurt direkte om hvor s\u00f8vnige de f\u00f8lte seg. Gruppen som leste p\u00e5 ipad opplevde at de var mindre s\u00f8vnige enn dem som leste p\u00e5 papir. Det var likevel likheter mellom gruppene.\n\n\u2013 Selv om ipad-leserne rapporterte at de var mindre s\u00f8vnige ved leggetid, brukte de ikke lenger tid p\u00e5 \u00e5 sovne - selve latensfasen var like lang. De sov ogs\u00e5 like lenge totalt, sier Gr\u00f8nli.\n\nOgs\u00e5 en lignende studie hvor en gruppe forskere p\u00e5 Harvard unders\u00f8kte bruk av nettbrett p\u00e5 kvelden, viste at dette har stor negativ effekt p\u00e5 s\u00f8vnen v\u00e5r. Janne Gr\u00f8nli vil likevel moderere resultatet noe:\n\n\u2013 I denne studien m\u00e5 man v\u00e6re obs p\u00e5 at to ekstreme betingelser sammenlignes. Gruppene leser i fire timer hver, henholdsvis i totalt m\u00f8rke og p\u00e5 en ipad. Det er jo ikke vanlig \u00e5 lese i totalt m\u00f8rke, forklarer Gr\u00f8nli.\n\nStudien mangler alts\u00e5 en gruppe som leser fire timer i elektrisk belysning som vi kan naturlig sammenligne oss med.\n\n\u2013 Konklusjonen er at man m\u00e5 faktisk finne ut hva studiene sammenligner for \u00e5 forst\u00e5 effekten av e-lesing, sier Gr\u00f8nli.\n\nFor \u00e5 b\u00f8te p\u00e5 effekten av bl\u00e5tt lys har b\u00e5de mobiltelefonprodusenter og andre laget lysfilter-l\u00f8sninger som skal gi skjermen lys i en annen frekvens som n\u00f8ytraliserer det bl\u00e5 spekteret. Men virker dette?\n\nEn australsk forskningsstudie s\u00e5 p\u00e5 bruken av gratisfilteret F.lux. Deltagerne i studien som brukte filteret oppga at de f\u00f8lte seg mer s\u00f8vnige. De klarte heller ikke \u00e5 l\u00f8se en beslutningstest like raskt og like godt som det deltagerne som ikke brukte gratisfilteret f\u00f8r leggetid gjorde. Unders\u00f8kelsen fant imidlertid ingen forskjell p\u00e5 tid i de forskjellige s\u00f8vnstadiene, if\u00f8lge Gr\u00f8nli.\n\n\u2013 Studien sa heller ikke noe om hvordan deltagerne opplevde virkningen. Vi vet alts\u00e5 at filtre hjelper p\u00e5 s\u00f8vnighet f\u00f8r leggetid, men det er behov for flere studier som m\u00e5ler s\u00f8vnkvaliteten, sier Gr\u00f8nli.\n\nI 2015 ble det publisert en annen forskningsstudie som fors\u00f8kte \u00e5 m\u00e5le effekten av \u00e5 filtrere bort bl\u00e5tt lys. Forskerne utstyrte 13 gutter i alderen 15 til 17 \u00e5r med gule briller, som de ble bedt om \u00e5 bruke foran en pc-skjerm p\u00e5 kveldstid. En kontrollgruppe ble utstyrt med briller uten farge i glassene. Hos gruppen som hadde gule briller ble det fastsl\u00e5tt at produksjonen av s\u00f8vnhormonet melatonin p\u00e5 kveldstid ikke ble like forstyrret som hos dem med bare klart glass i brillene.\n\nI desember i fjor skrev Janne Gr\u00f8nli og forskerkollega Tone E. G. Henriksen et innlegg i Aftenposten hvor de oppsummerte forskningen p\u00e5 omr\u00e5det slik:\n\nI 2016 publiserte svenske forskere en studie hvor de hadde latt 15 deltagere lese en roman to timer hver kveld, enten p\u00e5 et nettbrett eller p\u00e5 papir. Tidligere p\u00e5 dagen hadde deltagerne blitt utsatt for konstant sterkt dagslys i over 6 timer. Forskerne tok spyttpr\u00f8ver underveis, men kunne ikke, overraskende for mange, p\u00e5vise noen forskjeller i s\u00f8vnkvalitet eller -lengde mellom gruppene.\n\nBetyr dette at vi kan bruke nettbruk av mobiltelefoner p\u00e5 senga likevel, s\u00e5 lenge vi f\u00e5r nok dagslys?\n\n\u2013 Vi vet at hjernen lagrer lysinformasjon, slik at det \u00e5 bli utsatt for mye dagslys p\u00e5 dagen kan kompensere for bl\u00e5tt lys p\u00e5 kvelden, svarer Gr\u00f8nli.\n\nMen hun er likevel ikke helt overbevist:\n\n\u2013 I denne studien ble deltagerne eksponert for 569 lux fra kl 14.30 til kl 21 f\u00f8r de leste en roman eller brukte ipad. Det tilsvarer noe sterkere kveldslys enn hva mange av oss har innend\u00f8rs. Vanlig ungdom f\u00e5r sjelden s\u00e5 mye kveldslys. Det kan forklare at studien ikke fant noe effekt. Samtidig var det bare 14 deltakere, s\u00e5 studien hadde en ganske lav styrke.\n\nDet er alts\u00e5 ikke tvil om at lyset fra mobilskjermen kan bidra til \u00e5 \u00f8delegge for oss n\u00e5r vi skal sove. Mye av dette skyldes de bl\u00e5 frekvensene i lyset fra skjermene. Men forskningen p\u00e5 feltet er enn\u00e5 ganske fersk, og i sterk utvikling. Forskerne vet enn\u00e5 ikke alt om hvordan s\u00f8vnen blir p\u00e5virket, og hvilke forholdsregler vi kan ta for \u00e5 unng\u00e5 s\u00f8vnproblemer.", "lang": "no"}