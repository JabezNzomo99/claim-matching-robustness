{"title": "\u00c8 vero che il Tap ridurrebbe del 10% il costo dell'energia per gli italiani?", "subtitle": "Abbiamo verificato le parole del ministro dell'Interno Matteo Salvini sugli effetti benefici del Trans adriatic pipeline", "author": "www.agi.it", "date": "2018-08-07T07:21+0200", "vclaim_id": "vclaim-id-26028", "url": "https://www.agi.it/fact-checking/tap_costo_energia_salvini_m5s-4244560/news/2018-08-07/", "vclaim": "Non ci risulta che il numero, cos\u00ec inquadrato, provenga da analisi pubblicate e consultabili. Alcuni analisti da noi contattati che operano nel settore della consulenza e dell\u2019accademia, inoltre, hanno confermato che quella percentuale non compare negli studi disponibili sul Tap. Ma, secondo gli stessi analisti, un qualche effetto del Tap sul costo dell\u2019energia \u00e8 probabile che ci sia.\n\nVediamo dunque qual \u00e8 la situazione e perch\u00e9 la stima di Salvini sembra esagerata, ma non priva di un fondamento.\n\nI dati di ARERA (Autorit\u00e0 di Regolazione per Energia Reti e Ambiente, gi\u00e0 Autorit\u00e0 per l\u2019energia elettrica e il gas) che si fermano al 2016 (qui si pu\u00f2 scaricare la tabella relativa), mostrano come l\u2019energia prodotta in Italia (289,32 TWh) provenga da una molteplicit\u00e0 di fonti energetiche. La principale \u00e8 il gas naturale, che da solo genera 126 TWh, cio\u00e8 il 43,5% della produzione (e il 40% del fabbisogno, se guardiamo ai dati Terna relativi al 2016.\n\nL\u2019Italia nel 2017 ha consumato (qui \u00e8 scaricabile la tabella coi dati del Ministero dello sviluppo economico \u2013 DGSAIE) circa 75 miliardi di metri cubi di gas. Di questi ne ha prodotti 5,5 miliardi e ha importato il resto.\n\nCi sono alcune ragioni per cui, al crescere del volume di gas a disposizione del Paese grazie al Tap, il suo prezzo potrebbe diminuire. Ad esempio, come scriveva gi\u00e0 nel 2013 l\u2019ARERA in un paper, la nuova rotta metterebbe pressione concorrenziale ai principali fornitori di gas dell\u2019Italia, Algeria e Russia, che sarebbero stimolati ad abbassare i prezzi.\n\nInoltre, come avevamo gi\u00e0 scritto, bisogna considerare che il Tap arriva in un mercato che \u00e8 gi\u00e0 saturo. I miliardi di metri cubi che dovrebbero arrivare tramite questo gasdotto sono gi\u00e0 stati contrattualizzati \u2013 i clienti gi\u00e0 ci sono e hanno firmato contratti vincolanti \u2013 a condizioni particolarmente vantaggiose per chi compra. Questi prezzi vantaggiosi del gas naturale potrebbero dunque scaricarsi sul prezzo dell\u2019energia.\n\nMa le variabili, e i motivi di incertezza a livello economico e geopolitico, sono talmente numerose che \u00e8 impossibile azzardare una stima precisa dell\u2019impatto che il gasdotto avrebbe sul costo dell\u2019energia (costo che copre comunque una quota inferiore alla met\u00e0 della bolletta che i consumatori devono pagare).", "lang": "it"}