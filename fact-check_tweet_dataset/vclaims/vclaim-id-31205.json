{"title": "L\u2019insostenibile pesantezza della plastica", "subtitle": "", "author": "pagellapolitica.it", "date": null, "vclaim_id": "vclaim-id-31205", "url": "https://pagellapolitica.it/dichiarazioni/8391/linsostenibile-pesantezza-della-plastica", "vclaim": "Ma \u00e8 davvero cos\u00ec? Abbiamo verificato e qualcosa non torna.\n\nSecondo un gruppo di ricercatori provenienti da tre diverse universit\u00e0 americane, infatti, dal 1950 al 2015 (e non \u00abnegli ultimi 15 anni\u00bb) in tutto il mondo sono stati prodotti 8,3 miliardi (e non \u00abmilioni\u00bb) di tonnellate di plastica.\n\nQuesto studio \u00e8 stato citato oltre 820 volte nella letteratura scientifica sul tema. \u00c8 infatti una delle fonti pi\u00f9 autorevoli per quantificare quanta plastica \u00e8 stata prodotta dall\u2019essere umano dalla data della sua diffusione di massa.\n\nMa come \u00e8 stata calcolata la stima di 8,3 miliardi di tonnellate? Semplificando, i ricercatori hanno quantificato i dati sulla produzione globale di polimeri puri (o resina) prodotti dal 1950 al 2015, e quelli sulla produzione globale di fibre dal 1970 al 2015.\n\nDal 2000 al 2015 (gli \u201cultimi 15 anni\u201d di cui abbiamo dati) sono stati prodotti oltre 4,4 miliardi di tonnellate di plastica. Pi\u00f9 di quanto non fosse stato prodotto nei 50 anni precedenti.\n\nIl pi\u00f9 grande mercato delle materie plastiche \u00e8 rappresentato dagli imballaggi: la quantit\u00e0 totale di resine e fibre prodotte dal 1950 al 2015, secondo i ricercatori, \u00e8 di 7,8 miliardi di tonnellate e la met\u00e0 di queste \u00e8 stata prodotta dal 2002 al 2015.\n\nUn'altra questione riguarda lo smaltimento: fino al 2015 sono stati generati circa 6,3 miliardi di tonnellate di rifiuti di plastica, di cui solo il 9 per cento \u00e8 stato riciclato, il 12 per cento \u00e8 stato incenerito e il 79 per cento \u00e8 stato accumulato in discariche o nell'ambiente naturale.\n\nCome abbiamo visto, Cioffi parla di \u00ab8,3 milioni di tonnellate di plastica\u00bb, e non di \u00ab8,3 miliardi\u00bb: il suo confronto con elefanti e Torri Eiffel \u00e8 dunque sbagliato di tre ordini di grandezza.\n\n8,3 milioni di tonnellate equivalgono a circa 822 Torri Eiffel \u2013 il cui peso \u00e8 di 10.100 tonnellate \u2013 e non a 822 mila. Discorso analogo vale per gli elefanti: se un pachiderma pu\u00f2 arrivare a superare le 8 tonnellate, la quantit\u00e0 citata da Cioffi equivale a un milione di elefanti, e non a un miliardo.\n\nUno degli studi pi\u00f9 autorevoli in materia, pubblicato nel 2017, stima che dal 1950 al 2015 (e non \u00abnegli ultimi 15 anni\u00bb) nel mondo sono stati prodotti 8,3 miliardi (e non \u00abmilioni\u00bb) di tonnellate di plastica.", "lang": "it"}