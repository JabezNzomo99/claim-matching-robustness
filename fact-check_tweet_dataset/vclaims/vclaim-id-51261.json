{"title": "Nei, David Attenborough har ikke kalt norsk vindkraft \u00abgalskap\u00bb eller \u00aben skandale\u00bb", "subtitle": "Sitatet stammer fra bloggen til den norske eventyreren Marius Fuglestad. David Attenborough opplyser via sin advokat at han \u00abaldri ville ha sagt noe slikt\u00bb, og benekter at sitatet er ekte.", "author": "www.faktisk.no", "date": null, "vclaim_id": "vclaim-id-51261", "url": "https://www.faktisk.no/faktasjekker/Kwy/nei-david-attenborough-har-ikke-kalt-norsk-vindkraft-galskap-eller-en-skandale", "vclaim": "Et sitat som tilskrives den ber\u00f8mte, britiske naturfilmskaperen sir David Attenborough, spres for tiden i sosiale medier. If\u00f8lge sitatet skal Attenborough ha kommet med skarp kritikk av norsk vindkraftutbygging.\n\n28. november hadde bildet med sitatet blitt delt flere tusen ganger gjennom innlegg p\u00e5 ulike grupper og sider p\u00e5 Facebook. Faktisk.no har den siste tiden f\u00e5tt en rekke tips fra lesere som lurer p\u00e5 om sitatet er ekte.\n\nStemmer det at Attenborough har kalt norsk vindkraft \u00aben skandale\u00bb og \u00abgalskap\u00bb? Det skal vi se n\u00e6rmere p\u00e5 i denne faktasjekken.\n\nAttenborough-sitatet er hentet fra bloggen til den norske eventyreren Marius Fuglestad. Fuglestad har blant annet g\u00e5tt Norge p\u00e5 langs (krever innlogging), og ble k\u00e5ret til \u00ab\u00c5rets eventyrer\u00bb i 2017.\n\n30. juli i \u00e5r la Fuglestad ut et innlegg p\u00e5 bloggen med tittelen \u00abNorsk natur er d\u00f8den n\u00e6r!\u00bb. Innlegget har siden blitt slettet, men en arkivert versjon kan leses her. Her kommer han med sterk kritikk mot norsk vindkraftutbygging. Fuglestad skriver blant annet:\n\nDet neste innlegget p\u00e5 bloggen ble lagt ut 9. november. Her hevder Fuglestad at han intervjuet Attenborough under premieren p\u00e5 BBC-serien \u00abSeven Worlds, One Planet\u00bb i London i oktober. If\u00f8lge Fuglestad fant intervjuet sted i et \u00abprivat rom der hele teamet bak serien var samlet fra regiss\u00f8rer, kamerafolk, toppledelsen i BBC og s\u00e5 klart Sir David Attenborough\u00bb.\n\nFuglestad skriver ogs\u00e5 at han la frem sitt syn p\u00e5 norsk vindkraft for Attenborough. Naturfilmskaperen skal da ha kommet med f\u00f8lgende svar:\n\nHer finner vi alts\u00e5 igjen sitatet som n\u00e5 blir spredd i sosiale medier. Men er det autentisk?\n\nFaktisk.no har fors\u00f8kt \u00e5 sp\u00f8rre Fuglestad om han kan dokumentere at samtalen hans med Attenborough fant sted. Vi har tatt kontakt via e-post, telefon og sosiale medier. Fuglestad har ikke besvart noen av henvendelsene.\n\nDet var BBC Studios som arrangerte f\u00f8rvisningen i London, der Fuglestad hevder \u00e5 ha intervjuet Attenborough. Faktisk.no har spurt BBC Studios om det stemmer at Fuglestad var der, og om det ble \u00e5pnet for intervjuer av den typen Fuglestad beskriver.\n\nSp\u00f8rsm\u00e5lene Faktisk.no stiller BBC Studios blir sendt videre til Petter Thorendahl, som er partner og daglig leder i pr-byr\u00e5et PR-operat\u00f8rene. Byr\u00e5et organiserte det praktiske for de norske deltakerne i forkant og etterkant av arrangementet. BBC h\u00e5ndterte det som skjedde under f\u00f8rvisningen i London.\n\nVia Thorendahl opplyser BBC at det er riktig at Fuglestad var invitert til premieren i London. VG var de eneste andre fra Norge som var til stede.\n\nFlere av formuleringene i blogginnlegget til Fuglestad er mer eller mindre identiske med formuleringer fra et intervju VG gjorde med Attenborough i forbindelse med f\u00f8rvisningen. VGs sak ble publisert 3. november, seks dager f\u00f8r Fuglestad la ut sitt innlegg. VG skriver:\n\nFuglestad skriver p\u00e5 sin side at Attenborough sa f\u00f8lgende til ham under det angivelige intervjuet:\n\nVG stilte Attenborough et sp\u00f8rsm\u00e5l om norsk hvalfangst, og fikk f\u00f8lgende svar:\n\nFuglestad skriver at Attenborough sa f\u00f8lgende til ham om samme tema:\n\nFlere av formuleringene i Fuglestads blogginnlegg er identiske med eller ligner p\u00e5 formuleringer Attenborough ga i et intervju med VG. Fuglestad selv skriver imidlertid at Attenborough brukte disse formuleringene overfor ham.\n\nDet var VG-journalist Ahmed Fawad Ashraf som intervjuet Attenborough i forbindelse med f\u00f8rvisningen av \u00abSeven Worlds, One Planet\u00bb. B\u00e5de Ashraf og Thorendahl i PR-operat\u00f8rene bekrefter at VG var det eneste norske mediet som fikk intervjue Attenborough alene.\n\nVG-journalist Ashraf var ogs\u00e5 til stede p\u00e5 en pressekonferanse som ble avholdt etter filmvisningen. Faktisk.no sp\u00f8r Ashraf om det kom noen sp\u00f8rsm\u00e5l om norsk vindkraft under pressekonferansen. I en e-post svarer han:\n\n\u2013 Jeg var til stede, har sett p\u00e5 notatene mine og det er ingenting om vindkraft der. Det var ikke tema den dagen. De snakket om f\u00f8rste episode, og barn fra India og Australia stilte David sp\u00f8rsm\u00e5l p\u00e5 link.\n\n\u2013 Jeg kan ikke v\u00e6re bombesikker, men jeg ville husket om det kom et sp\u00f8rsm\u00e5l om norsk vindkraft fra salen. Jeg satt nemlig under pressekonferansen og lette etter en norsk vinkel, og hadde garantert plukket opp et s\u00e5nt sp\u00f8rsm\u00e5l om det kom.\n\nAttenborough har tidligere uttalt seg positivt om vindkraft, og var blant annet med p\u00e5 \u00e5 innvie en vindturbin som leverer str\u00f8m til operahuset Glyndebourne i Storbritannia i 2012. Den gangen sa Attenborough f\u00f8lgende til avisen The Telegraph:\n\n\u2013 Vindkraft kan aldri dekke alle v\u00e5re behov, men all kraft som blir generert av vind m\u00e5 \u00f8nskes velkommen.\n\nAttenborough sa ogs\u00e5 til avisen at \u00abst\u00f8yen fra vind\u00bb er et trivielt problem sammenlignet med trafikkst\u00f8y og forurensing.\n\nFaktisk.no ringer David Attenboroughs produksjonsselskap i London for \u00e5 se om de kan bekrefte eller avkrefte at sitatet i Fuglestads blogginnlegg er ekte. Etter \u00e5 ha lagt frem deler av sitatet, viser det seg at personen vi snakker med er Attenboroughs datter, Susan Attenborough.\n\n\u2013 Min far ville aldri ha sagt noe slikt, sier hun til Faktisk.no\n\nSusan Attenborough var ikke til stede under arrangementet der Fuglestad hevder \u00e5 ha intervjuet David Attenborough. N\u00e5r vi sp\u00f8r om det er mulig \u00e5 sende hele sitatet p\u00e5 e-post for gjennomlesing, f\u00e5r vi f\u00f8rst beskjed om at selskapet ikke bruker internett. Attenborough ber oss deretter sende hele sitatet per post. N\u00e5r vi p\u00e5 nytt sp\u00f8r om det ikke finnes en e-postadresse vi kan bruke i stedet, f\u00e5r vi etter hvert kontaktopplysninger til David Attenboroughs advokat Michael Ridley.\n\nEtter at Faktisk.no har lagt frem oversettelser av de angivelige sitatene fra Fuglestads blogg for Ridley, formidler han f\u00f8lgende svar fra Attenborough p\u00e5 e-post:\n\n\u2013 Sir David bekrefter at han absolutt ikke gjenkjenner formuleringene som er brukt her, og sier at han aldri ville ha sagt noe slikt.\n\nDavid Attenborough benekter alts\u00e5 \u00e5 ha sagt at norsk vindkraft er galskap og en skandale.\n\nP\u00e5 bloggen skriver Fuglestad ogs\u00e5 at han snakket med Attenborough i et privat rom. Via Thorendahl i PR-operat\u00f8rene opplyser BBC at det er snakk om et lokale der det ble holdt en rundebordssamtale, hvor Fuglestad var til stede.\n\nPhilip Fleming er kommunikasjonssjef for globale merkevarer, innhold og Storbritannia i BBC. I en e-post til Faktisk.no opplyser han at han har sett oversettelsen av de p\u00e5st\u00e5tte Attenborough-sitatene, og lagt dem frem for flere personer, blant annet en journalist, som var til stede under samtalen. Ingen av dem kan huske at samtalen Fuglestad gjengir fant sted.\n\nBBC Studios har tilgang til et lydopptak av rundebordssamtalen, og formidler f\u00f8lgende kommentar via Fleming:\n\n\u2013 Vi har g\u00e5tt gjennom rundebordssamtalen med Sir David som Fuglestad deltok p\u00e5, og har ikke funnet noen indikasjon p\u00e5 at en slik samtale fant sted mellom dem i l\u00f8pet av dette arrangementet.\n\nFaktisk.no sp\u00f8r ogs\u00e5 Fleming om det finnes noen mulighet fot at Attenborough kan ha kommet med uttalelsene Fuglestad tilskriver ham utenfor de offisielle pressearrangementene, som rundebordssamtalen. Han svarer slik p\u00e5 e-post:\n\n\u2013 Jeg tror ikke det var noen andre samtaler mellom Fuglestad og Sir David utenfor rundebordssamtalen, og de kommuniserte p\u00e5 ingen m\u00e5te med hverandre i etterkant av arrangementet.\n\nOgs\u00e5 Thornedal i PR-operat\u00f8rene opplyser at Fuglestad ikke hadde noen \u00e9n-til-\u00e9n-samtale med Attenborough.\n\nB\u00e5de David Attenborough selv og flere som var til stede avviser alts\u00e5 at Attenborough har uttalt seg slik Fuglestad p\u00e5st\u00e5r.", "lang": "no"}