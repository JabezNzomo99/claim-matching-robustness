{"title": "Quando l\u2019industria italiana ha fatto meglio di quella tedesca", "subtitle": "", "author": "pagellapolitica.it", "date": null, "vclaim_id": "vclaim-id-32553", "url": "https://pagellapolitica.it/dichiarazioni/8430/quando-lindustria-italiana-ha-fatto-meglio-di-quella-tedesca", "vclaim": "\u00abNel 2016 e nel 2017 la nostra produzione industriale e il nostro tasso di investimenti \u00e8 cresciuto pi\u00f9 di quello della Germania\u00bb (min. 05:07).\n\nIl 20 ottobre 2019 Carlo Calenda \u00e8 intervenuto all\u2019inaugurazione di uno stabilimento industriale \u2013 Corima, che produce confezioni di medicinali \u2013 nel senese. L\u2019ex ministro dello Sviluppo Economico e attuale europarlamentare ha detto (min: 05:07) che nel 2016 e nel 2017 il tasso di investimenti e la produzione industriale italiani sono andati meglio di quelli tedeschi degli stessi anni.\n\nEurostat confronta l\u2019andamento delle imprese italiane e degli altri Paesi Ue facendo riferimento ad alcuni specifici indicatori. Volendo verificare quanto \u00e8 stato detto da Calenda, faremo riferimento all\u2019indice della produzione industriale (disponibile su base mensile, trimestrale e annuale) e al tasso di investimento delle imprese non finanziarie (disponibile solo su base annuale).\n\nNel primo caso, stiamo parlando della variazione della quantit\u00e0 di produzione industriale nel tempo, a partire da un momento preciso preso come riferimento. Nel secondo, invece, ci riferiamo all\u2019incidenza degli investimenti fissi lordi (cio\u00e8 quelli in macchinari e altri beni durevoli impiegati nella produzione) sul valore aggiunto lordo delle societ\u00e0 non finanziarie, ovvero quanto \u00e8 aumentato il valore della produzione in relazione all\u2019aumento degli investimenti nella produzione.\n\nNel 2016 in Italia la produzione industriale \u00e8 andata meglio di quasi 2 punti percentuali rispetto all\u2019anno precedente. Nel 2017, poi, la produzione industriale nazionale \u00e8 ulteriormente cresciuta, +5,6 punti percentuali rispetto al 2015 e +3,7 punti percentuali rispetto al 2016.\n\n\u00c8 vero che in questi stessi anni l\u2019Italia ha fatto meglio della Germania. I colleghi tedeschi nel 2016 e nel 2017 sono cresciuti meno rispetto a quanto fatto dalle industrie italiane: nel 2016 infatti l\u2019indice della produzione segnava 101.9 per l\u2019Italia \u00e8 100.9 per la Germania. Il distacco \u00e8 stato maggiore nel 2017, con 105.6 per l\u2019Italia e 104.3 per la Germania.\n\nSoltanto in due mesi nell\u2019arco del 2016 e 2017 in Germania si \u00e8 registrato un dato migliore di quello italiano: giugno 2016 e a settembre 2017. Nei restanti 22 mesi, l\u2019Italia ha un indice migliore di quello tedesco e in molti casi anche su base mensile l\u2019andamento italiano \u00e8 migliore di quello della media di Ue e dell\u2019Eurozona.\n\nAnche per quanto riguarda il tasso di investimento, il dato italiano \u00e8 migliore rispetto a quello tedesco sia nel 2016 che nel 2017. Nei due anni presi in considerazione, in altre parole, gli investimenti effettuati dalle imprese italiane hanno portato ad un incremento del valore della produzione maggiore rispetto a quello delle imprese tedesche (ma il dato \u00e8 inferiore rispetto alle medie di Ue ed Eurozona).\n\nCarlo Calenda ha detto che nel 2016 e nel 2017 l\u2019Italia ha fatto meglio della Germania per quanto riguarda produzione industriale e tasso di investimenti.\n\nCalenda ha ragione in entrambi i casi. L\u2019Italia infatti \u00e8 andata meglio della Germania in 22 mesi su 24 per quanto riguarda la produzione industriale ed ha avuto un andamento leggermente migliore di quello tedesco per quanto riguarda il tasso di investimenti.", "lang": "it"}