{"title": "Ikke sikkert at det er blitt 500 000 f\u00e6rre fotgjengere p\u00e5 Karl Johan", "subtitle": "Det er registrert f\u00e6rre passeringer i \u00e5r enn i fjor. Nedgangen kan ha mange \u00e5rsaker.", "author": "www.faktisk.no", "date": null, "vclaim_id": "vclaim-id-39389", "url": "https://www.faktisk.no/faktasjekker/8g7/ikke-sikkert-at-det-er-blitt-500-000-faerre-fotgjengere-pa-karl-johan", "vclaim": "I flere artikler har Nettavisen den siste tiden skrevet om en nedgang i kundemassen i Oslo sentrum. 24. september publiserte avisen en artikkel med tittelen: \u00abByr\u00e5det fjernet p-plassene: En halv million mennesker er borte fra Karl Johan\u00bb.\n\nDette inneb\u00e6rer at nesten hver tiende person er borte fra Norges hovedgate s\u00e5 langt i \u00e5r, if\u00f8lge avisen.\n\nI artikkelen hevdes det at antallet bes\u00f8kende p\u00e5 Karl Johan falt kraftig etter at byr\u00e5det fjernet parkeringsplasser.\n\nNedgangen vil bli p\u00e5 1,2 millioner bes\u00f8kende dersom utviklingen fortsetter ut \u00e5ret, if\u00f8lge avisen, og viser til den erfaringsmessig store trafikken i november og desember.\n\nEn av Nettavisens kilder er eiendomsinvestor Carl Erik Krefting. Han er styreleder for Byfolk, interesseforeningen for g\u00e5rdeiere i Oslo sentrum. Han er ogs\u00e5 daglig leder for S\u00f8ylen Eiendom.\n\nHan mener nedgangen helt utvilsomt skyldes fjerningen av 350 p-plasser, som del av Oslo-byr\u00e5dets satsing \u00abBilfritt byliv\u00bb. Han avviser at netthandel har noe med det \u00e5 gj\u00f8re.\n\nOgs\u00e5 butikkene David Andersen og Ferner Jacobsen forteller om en nedgang i salget, blant annet som f\u00f8lge av f\u00e6rre parkeringplasser.\n\nStemmer det at f\u00e6rre fotgjengere i Oslos hovedgate skyldes fjerning av p-plasser?\n\nNettavisen viser til tall som den har f\u00e5tt tilgang til, og som er basert p\u00e5 tellinger med \u00abvarmes\u00f8kende kameraer\u00bb.\n\nFaktisk.no tar kontakt med Promenaden Management for \u00e5 f\u00e5 tilgang til de samme tallene.\n\n\u2013 M\u00e5lingene er ikke gjort med varmes\u00f8kende kameraer, men med varmes\u00f8kende sensorer, forklarer teknisk direkt\u00f8r P\u00e5l Henrik Kristiansen i Promenaden Management.\n\nM\u00e5lingene foretas med fire eller fem sensorer som henger i en vaier i luften tvers over Karl Johan der Kongens gate krysser g\u00e5gaten. Sensorene sl\u00e5r ut p\u00e5 varme og bevegelse i en bestemt retning og registrerer totalt antall passerende, forklarer han.\n\nSvenske Via Metrics mottar registreringene og sender rapporter tilbake. Sensorene kan bare svikte ved str\u00f8mbrudd, som de f\u00e5r feilmeldinger om, if\u00f8lge Kristiansen.\n\nInkludert tall for september, som vi s\u00e5 ber om, er det registrert 432 000 f\u00e6rre passeringer i \u00e5r enn i fjor. Dette utgj\u00f8r en nedgang p\u00e5 \u00e5tte prosent, ikke ti prosent som Nettavisen skriver.\n\nP\u00e5standen om 500 000 f\u00e6rre fotgjengere s\u00e5 langt i \u00e5r er umulig \u00e5 p\u00e5vise, fordi januar 2017 ikke er m\u00e5lt.\n\nAntall passeringer er ikke det samme som antall personer, fordi \u00e9n person kan passere i samme retning flere ganger.\n\nOg tallene til Nettavisen viser bare til passeringer i \u00e9n retning. Hvis vi teller passeringer i begge retningene er nedgangen p\u00e5 785 617. Dette er fortsatt ikke det samme som antallet personer.\n\nHar lagt til anslag for januar\n\nIf\u00f8lge journalist Halvor Ripegutu har Nettavisen oppgitt en nedgang p\u00e5 en halv million f\u00e6rre personer ved \u00e5 legge til beregninger for resten av \u00e5ret. De har dermed lagt til en nedgang p\u00e5 70 000 fotgjengere for januar.\n\nDet til tross for at april i \u00e5r hadde en \u00f8kning i passeringer i forhold til i fjor.\n\n\u2013 Dette skyldes nok at p\u00e5sken i fjor var i april, mens den var i mars i \u00e5r, sier Ripegutu.\n\nI de \u00f8vrige m\u00e5lte m\u00e5nedene var nedgangen i snitt p\u00e5 53 671 passeringer.\n\nIf\u00f8lge Kristiansen i Promenaden Management gjelder disse tallene passeringer bare \u00e9n vei, n\u00e5r personer g\u00e5r nedover mot Jernbanetorget fra Egertorget. De har ogs\u00e5 antall passeringer den andre veien, som viser omlag samme utvikling.\n\nMen mange av disse passeringene kan v\u00e6re de samme personene.\n\nTotalt ble 335 parkeringsplasser fjernet fra Oslo sentrum i forbindelse med prosjektet \u00abBilfritt byomr\u00e5de\u00bb, rehabilitering og utplassering av bysykler.\n\nAv disse ble 275 parkeringsplasser tatt bort som del av Bilfritt byomr\u00e5de i 2017. Det opplyser kommunikasjonsr\u00e5dgiver Bj\u00f8rnar S\u00f8lvik-Jensen i Bymilj\u00f8etaten. Av disse var 231 for bil, 32 for MC og 12 for elbil.\n\n\u2013 Brorparten av de kommunale parkeringsplassene ble fjernet fra Kongens gate fra Myntgata til Akershusstranda, sier S\u00f8lvik-Jensen.\n\nI tillegg r\u00f8k 60 avgiftsplasser p\u00e5 grunn av opprustning av Prinsensgate, rehabilitering av Telegrafbygningen og utplassering av bysykler. Disse ble fjernet fra \u00d8vre og Nedre Slottsgate, Dronningens gate, Skippergata og Olav Vs gate.\n\nAllerede i 2016 ble de f\u00f8rste av disse fjernet, og de siste i oktober 2017.\n\nNettavisen p\u00e5st\u00e5r alts\u00e5 at 500 000 f\u00e6rre personer har bes\u00f8kt Karl Johan hittil i \u00e5r. Det tilsvarer 2153 f\u00e6rre personer pr handledag i snitt. Legger man den antydete sammenhengen i Nettavisen til grunn, ble hver av de 335 parkeringsplassene i 2017 benyttet av seks til syv personer som alle gikk ned Karl Johan hver dag.\n\nDet betyr at bilister i sentrum enten har parkert bare en kort stund, eller har hatt mange passasjerer, og at alle parkeringsplasser har v\u00e6rt benyttet til enhver tid. Hver parkeringsplass m\u00e5 ha blitt benyttet av tre til fire biler hver dag i gjennomsnitt, selv med to personer pr bil.\n\n32 av de fjernede parkeringsplassene er dessuten MC-plasser.\n\nIf\u00f8lge Nettavisen vil nedgangen i antall bes\u00f8kende bli p\u00e5 1,2 millioner bes\u00f8kende hvis utviklingen holder seg ut \u00e5ret, gitt den erfaringsmessig store trafikken i november og desember.\n\nOm parkeringsplassene har skylden, vil det i s\u00e5 fall bety at over elleve personer ville ha benyttet hver parkeringsplass pr dag.\n\nNettavisen viser til f\u00e6rre passeringer hittil i \u00e5r, enn i fjor. De f\u00f8rste parkeringsplassene ble fjernet allerede i 2016 og i april 2017. Da forsvant 22 plasser som f\u00f8lge av opprustning av Prinsens gate og bysykkel-prosjektet.\n\nI slutten av mai og i l\u00f8pet av juni 2017 forsvant 49 avgiftsbaserte plasser fra Fridtjof Nansens plass, \u00d8vre Slottsgate, Kjeld Stubs gate og Tordenskiolds gate. Da r\u00f8k ogs\u00e5 20 MC-plasser i M\u00f8llergata og Fridtjof Nansens plass, samt seks el-bilplasser i Roald Amundsens gate.\n\n\u2013 Fjerningen av disse 97 plassene skal alts\u00e5 ha redusert antall personer p\u00e5 Karl Johan f\u00f8rst i \u00e5r, om vi skal tro Nettavisens versjon. Dette synes vi er merkelig, sier kommunikasjonsr\u00e5dgiver Bj\u00f8rnar S\u00f8lvik-Jensen i Bymilj\u00f8etaten.\n\nDe 97 parkeringsplassene utgj\u00f8r nesten en tredel av alle parkeringsplassene som er fjernet.\n\nDet har skjedd flere endringer i omr\u00e5det i tidsperioden Nettavisen har tatt for seg, i tillegg til fjerning av parkeringsplasser.\n\n7. november 2017 ble 48 store blomsterkrukker av jern og benker utplassert langs g\u00e5gaten for \u00e5 hindre terrorangrep med bil. Dette har gitt d\u00e5rligere fremkommelighet i omr\u00e5det. Ni av disse st\u00e5r like under punktet der sensorene er hengt opp. Stortingets byggeprosjekt, graving i sidegater og oppussing av flere fasader har ogs\u00e5 preget omr\u00e5det.\n\nI flere av gatene som er naturlige adkomstveier til Karl Johan med trikk, p\u00e5gikk det graving og oppgradering mellom august 2017 og mars 2018.\n\nDet gjelder blant annet omr\u00e5det rett nord for Karl Johan. I Grensen, Pilestredet, Rosenkrantz gate, Arbeidergata, Kristian Augusts gate og Tullins gate har det v\u00e6rt rehabilitering av vannledning og bygging av nytt dobbeltspor og fundament for trikk.\n\nTrikketras\u00e9en mellom Tinghuset og Holbergs plass rustes opp, inkludert oppgradering av C.J. Hambros plass utenfor Tinghuset.\n\n\u2013 I en periode var det ikke mulig \u00e5 kj\u00f8re trikk gjennom anleggsomr\u00e5det. Derfor ble det satt inn buss for trikk mellom Holbergs plass/Frydenlund og Jernbanetorget, opplyser Cathrine Myhren, pressevakt i Ruter.\n\nRuter satte inn buss for trikk p\u00e5 strekningen mellom Jernbanetorget og Holbergs plass i syv m\u00e5neder fra 14. august 2017 til mars 2018.\n\nTrikkepassasjerer p\u00e5 linjene 11, 17 og 18 m\u00e5tte fra midten av august benytte buss p\u00e5 strekningen mellom disse strekningene. Dette er linjer som vanligvis passerer Stortorvet ved Grensen.\n\nI retning sentrum var det mulighet for overgang p\u00e5 Jernbanetorget og Brugata/Hausmanns gate.\n\nI perioden august 2017 til mars 2018 gikk den midlertidige buss for trikk-traseen lengre nord for Karl Johan enn trikkelinjen vanligvis g\u00e5r.\n\n\u2013 S\u00f8ndag 11. mars 2018 begynte trikkene \u00e5 kj\u00f8re igjen mellom Jernbanetorget og Holbergs plass. Trikkene 11, 17 og 18 kj\u00f8rer i midlertidige spor, med tras\u00e9 via Stortorvet, opplyser Myhren.\n\n\u2013 Det er ikke n\u00f8dvendigvis en \u00e5rsakssammenheng mellom f\u00e6rre parkeringsplasser og f\u00e6rre personer i sentrum, sier f\u00f8rsteamanuensis Erling Dokk Holm ved H\u00f8yskolen Kristiania til Faktisk.no.\n\nHan er forsker og ekspert p\u00e5 byplanlegging. Han sto ogs\u00e5 p\u00e5 56. plass p\u00e5 MDGs liste i Oslo ved lokalvalget i 2015. Dokk Holm peker p\u00e5 mange andre endringer i samme periode som kan ha f\u00f8rt til f\u00e6rre personer i dette omr\u00e5det.\n\nForskning viser at lett tilgjengelighet er en av tre viktige faktorer for at folk skal trekke til et bestemt byomr\u00e5de, sammen med attraktivt tilbud og bosetting. Han viser blant annet til en studie fra Vancouver. En annen studie fra Melbourne viser at fornying av tilbudet i sentrum med mer aktivitetsbaserte tilbud gir effekter.\n\n\u2013 Det er riktignok blitt vanskeligere \u00e5 kj\u00f8re bil til Oslo sentrum, men denne andelen var lav ogs\u00e5 f\u00f8r. Det er fortsatt enkelt \u00e5 komme dit med t-bane og god plass i parkeringshusene, sier Dokk Holm. T-banen hadde en trafikkvekst p\u00e5 11 prosent i 2017.\n\nByomr\u00e5der m\u00e5 ogs\u00e5 ha et attraktivt tilbud som dekker folks preferanser.\n\n\u2013 Karl Johan er blitt utkonkurrert av mange andre deler av byen. Youngstorget, Torggata og Vulkan har stor vekst i omsetning og bes\u00f8k. Der har de lyktes med \u00e5 endre tilbudet markant i takt med folks ettersp\u00f8rsel. De satser mye p\u00e5 serveringsplasser. Mat, drikke og opplevelser er noe vi bruker mer penger p\u00e5.\n\nSamtidig har varetilbudet \u00f8kt i kj\u00f8pesentrene ute i bydelene, p\u00e5peker han. En rapport fra Transport\u00f8konomisk Institutt viser at mesteparten av veksten i detaljhandelen skjer i handleomr\u00e5der utenfor sentrum.\n\n\u2013 Butikkene i Promenaden retter seg mot en eksklusiv kundemasse, som velst\u00e5ende turister. Da kan man ikke forvente \u00e5 f\u00e5 flere dit som vil handle konvensjonelle varer, sier han.\n\nDokk Holm tviler ogs\u00e5 p\u00e5 om parkeringsplassene som er fjernet, ble brukt til shopping unntatt p\u00e5 l\u00f8rdager. Han tror at de p\u00e5 hverdager i vel s\u00e5 stor grad ble brukt av folk som jobber i n\u00e6rheten.\n\nNedgangen i omsetning i Promenaden er ikke representativ for varehandelen i Oslo, if\u00f8lge daglig leder Bj\u00f8rn N\u00e6ss i Oslo Handelsstandsforening.\n\nIf\u00f8lge deres tall har kj\u00f8pesentrene i Oslo hatt en vekst i omsetningen p\u00e5 3,1 prosent fra januar til august i 2018, sammenlignet med fjor\u00e5ret. Tallene viser omsetningen for kj\u00f8pesentre i Oslo, men ikke for andre butikker.\n\nStatistikken omfatter butikker i kj\u00f8pesentre i sentrum, som blant andre Paleet, Eger, Steen & Str\u00f8m, Glasmagasinet, Arkaden, Byporten, Oslo City, Gunerius, Aker Brygge og Vika. Tallene er fra Kvarud Analyse.\n\nDenne veksten er klart h\u00f8yere enn for detaljhandelen generelt i Norge, som \u00f8kte med 2,1 prosent, frem til og med juli. 3,1 prosent er ogs\u00e5 klart h\u00f8yere enn for kj\u00f8pesentre i hele landet, som hadde en vekst p\u00e5 1,4 prosent.\n\n\u2013 Omsetningen av kl\u00e6r, sko og vesker har g\u00e5tt ned med 1,4 prosent. Serveringssteder har derimot \u00f8kt omsetningen med 6,9 prosent, s\u00e5 dette bruker folk mer penger p\u00e5, sier N\u00e6ss.\n\nN\u00e6ss mener dette er mye av forklaringen p\u00e5 den negative utviklingen i dette omr\u00e5det av Karl Johan.\n\n\u2013 I tillegg har det siste \u00e5ret v\u00e6rt preget av mange veisperringer p\u00e5 grunn av graving og sperringer p\u00e5 fortau p\u00e5 grunn av fasadeoppussinger, sier N\u00e6ss.\n\nFra mai til juni i \u00e5r falt tradisjonell varehandel med 2,9 prosent, if\u00f8lge SSB. Salget av kl\u00e6r og sko sank med en prosent frem til august i \u00e5r, sammenlignet med i fjor.\n\nMen netthandelen fortsetter \u00e5 \u00f8ke. Kj\u00f8p fra utenlandske nettbutikker er doblet de siste fem \u00e5rene.\n\nVeksten i netthandel var p\u00e5 5,4 prosent fra januar til april i \u00e5r sammenlignet med i fjor, if\u00f8lge SSB.\n\nNordmenn vil handle for n\u00e6rmere 145 milliarder kroner p\u00e5 nettet i \u00e5r. Det viser den \u00e5rlige rapporten Norsk e-handel utgitt av nettbetalingsleverand\u00f8ren DIBS, som er en del av Nets. Det tilsvarer en \u00f8kning p\u00e5 17 prosent fra 2017.\n\n\u2013 Kl\u00e6r, sko og tilbeh\u00f8r er den varekategorien flest nordmenn handler p\u00e5 nettet, sier Sepideh Majidzadeh, marketing manager i DIBS.\n\nI l\u00f8pet av 2018 vil 58 prosent kj\u00f8pe kl\u00e6r, sko og tilbeh\u00f8r p\u00e5 nett, if\u00f8lge rapporten.\n\nDet utgj\u00f8r en sterk \u00f8kning fra 2017, da 44 prosent oppga at de handlet slike varer p\u00e5 nett.\n\nAt det er lett \u00e5 sammenligne priser p\u00e5 tvers av nettbutikker er en av forklaringene, if\u00f8lge rapporten.\n\nI Oslo og Akershus handlet 26,1 prosent kl\u00e6r, sko og tilbeh\u00f8r p\u00e5 nett i 2017. I \u00e5r forventes det at 27,2 prosent av innbyggere i disse fylkene vil handle slike varer p\u00e5 nett, og bruke mer enn ni milliarder kroner p\u00e5 denne posten.\n\nForbrukstallene er basert p\u00e5 utsagn fra tusen respondenter. DIBS har ikke egne tall for Oslo.\n\u2022 Man kan ikke sl\u00e5 fast at det har blitt en halv milion f\u00e6rre bes\u00f8kende i en bestemt del av Karl Johan hittil i \u00e5r.\n\u2022 F\u00e6rre parkeringsplasser i Oslo sentrum er neppe den eneste forklaringen p\u00e5 f\u00e6rre registrerte passeringer i denne delen av Karl Johan.\n\u2022 Graving, omlegging av trikketras\u00e9er og fasadeutbedringer har dominert omr\u00e5det i samme periode.\n\u2022 48 benker og blomsterkrukker i jern ble utplassert i Karl Johans gate i november i 2017 for \u00e5 redusere terrorfaren fra biler. Ni rett under sensorene.\n\u2022 Netthandelen har \u00f8kt. Kl\u00e6r er den varen flest nordmenn handler p\u00e5 nett. Vareutvalget i disse kvartalene er dominert av kl\u00e6r.\n\u2022 Andre deler av Oslo er blitt mer popul\u00e6re i samme tidsrom.", "lang": "no"}