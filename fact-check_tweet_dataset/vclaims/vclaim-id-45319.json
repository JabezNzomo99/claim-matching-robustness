{"title": "Jakie s\u0105 wymagania dotycz\u0105ce metra\u017cu w \u017c\u0142obkach i klubach dzieci\u0119cych?", "subtitle": "Jakie s\u0105 wymagania dotycz\u0105ce metra\u017cu w \u017c\u0142obkach i klubach dzieci\u0119cych? Odpowied\u017a znajdziecie w naszej analizie wypowiedzi Darii Gosek Popio\u0142ek,", "author": "demagog.org.pl", "date": null, "vclaim_id": "vclaim-id-45319", "url": "https://demagog.org.pl/wypowiedzi/jakie-sa-wymagania-dotyczjce-metrazu-w-zlobkach-i-klubach-dzieciecych/", "vclaim": "Jakie s\u0105 wymagania dotycz\u0105ce metra\u017cu w \u017c\u0142obkach i klubach dzieci\u0119cych?\n\nWypowied\u017a Darii Gosek-Popio\u0142ek uznajemy za manipulacj\u0119, poniewa\u017c wyliczenia pos\u0142anki odno\u015bnie do powierzchni przypadaj\u0105cej na jedno dziecko w \u017c\u0142obku b\u0105d\u017a klubie dzieci\u0119cym odbiegaj\u0105 od wytycznych. Powierzchnia przypadaj\u0105ca na jedno dziecko jest o ok. 0,3-0,4 m2 wi\u0119ksza, ni\u017c zosta\u0142o to podane. Nale\u017cy tak\u017ce zauwa\u017cy\u0107, \u017ce metra\u017c przypadaj\u0105cy na jedno dziecko w plac\u00f3wce, w kt\u00f3rej dzieci sp\u0119dzaj\u0105 mniej ni\u017c 5 godzin dziennie, nie mo\u017ce by\u0107 mniejszy ni\u017c 2 m2, a zatem podane przez Gosek-Popio\u0142ek 1,87 m2 jest \u2013 zgodnie z prawem \u2013 sytuacj\u0105 niemo\u017cliw\u0105.\n\nNa ko\u0144cu nale\u017cy zaznaczy\u0107, \u017ce regulacje obowi\u0105zuj\u0105ce od 2018 roku nie zmniejszy\u0142y minimalnego metra\u017cu przypadaj\u0105cego na jedno dziecko, a jedynie zwi\u0119kszy\u0142y z 15 do 25 limit dzieci przebywaj\u0105cych w plac\u00f3wce, kt\u00f3ra nie spe\u0142nia okre\u015blonych wytycznych technicznych i przeciwpo\u017carowych. Z drugiej strony pos\u0142anka ma racj\u0119 m\u00f3wi\u0105c, \u017ce od 2018 roku \u017c\u0142obek mo\u017ce sk\u0142ada\u0107 si\u0119 minimalnie z jednego pomieszczenia (wcze\u015bniej nie mog\u0142o by\u0107 ich mniej ni\u017c dwa), oraz \u017ce polskie prawo przewiduje minimum 3 m2 powierzchni dla ka\u017cdego wi\u0119\u017ania.\n\nW czasie posiedzenia Sejmu 28 maja br. Barbara Socha, kt\u00f3ra w imieniu Rady Ministr\u00f3w przedstawia\u0142a sprawozdanie z realizacji w 2018 roku ustawy z dnia 4 lutego 2011 roki o opiece nad dzie\u0107mi w wieku do lat 3, poinformowa\u0142a, \u017ce ro\u015bnie liczba \u017c\u0142obk\u00f3w i oferowanych w nich miejsc dla dzieci. Pos\u0142anka Lewicy Daria Gosek-Popio\u0142ek stwierdzi\u0142a natomiast, \u017ce wzrost liczby miejsc w \u017c\u0142obkach i klubach dzieci\u0119cych jest rezultatem poluzowania wymog\u00f3w na\u0142o\u017conych na te instytucje. Od 2018 roku na jedno dziecko ma przypada\u0107 minimum 2,25 m2 lub 1,87 m2 \u2013 je\u015bli dzieci sp\u0119dzaj\u0105 w tym miejscu mniej ni\u017c 5 godzin w ci\u0105gu dnia. Daria Gosek-Popio\u0142ek por\u00f3wna\u0142a to z sytuacj\u0105 w wi\u0119zieniach, gdzie jeden skazany ma mie\u0107 do dyspozycji minimum 3 m2.\n\nUstawa z 4 lutego 2011 roku o opiece nad dzie\u0107mi w wieku do lat 3 zobowi\u0105zuje Rad\u0119 Ministr\u00f3w do z\u0142o\u017cenia ka\u017cdego roku, do 30 wrze\u015bnia, sprawozdania z realizacji ustawy. Regulowane w niej s\u0105 przede wszystkim zasady prowadzenia \u017c\u0142obk\u00f3w i klub\u00f3w dzieci\u0119cych.\n\nW \u017c\u0142obkach mog\u0105 przebywa\u0107 dzieci od uko\u0144czenia 20. tygodnia \u017cycia, a w klubach dzieci\u0119cych dzieci roczne i starsze. W pierwotnym brzmieniu ustawa przewidywa\u0142a, \u017ce klub dzieci\u0119cy mo\u017ce sk\u0142ada\u0107 si\u0119 z najmniej jednego pomieszczenia, a \u017c\u0142obek z dw\u00f3ch, z czego jedno pomieszczenie przeznaczone mia\u0142o by\u0107 na odpoczynek dzieci. Zmian\u0119 tych wytycznych wprowadzi\u0142a ustawa z 7 lipca 2017 roku. Na jej podstawie zar\u00f3wno \u017c\u0142obek, jak i klub dzieci\u0119cy, od 1 stycznia 2018 roku tak\u017ce mog\u0105 sk\u0142ada\u0107 si\u0119 tylko z jednego pomieszczenia, jednak maj\u0105 gwarantowa\u0107 przestrze\u0144 przeznaczon\u0105 na odpoczynek dzieci.\n\nLiczba miejsc i metra\u017c przypadaj\u0105cy na jedno dziecko w klubach dzieci\u0119cych\n\nWspomniana ustawa z 7 lipca 2017 roku okre\u015bla tak\u017ce, \u017ce maksymalna liczba dzieci w klubie dzieci\u0119cym to 30 (wcze\u015bniej takiego limitu nie by\u0142o). Maksymaln\u0105 liczb\u0119 dzieci w konkretnym \u017c\u0142obku i klubie mo\u017ce okre\u015bli\u0107 \u2013 w celu zachowania odpowiednich wymaga\u0144 sanitarnych \u2013 w\u00f3jt, burmistrz lub prezydent miasta. Szczeg\u00f3\u0142owe wytyczne dotycz\u0105ce lokalu przeznaczonego na \u017c\u0142obek lub klub dzieci\u0119cy ma z kolei przedstawi\u0107 minister ds. rodziny.\n\nAktualne rozporz\u0105dzenie El\u017cbiety Rafalskiej obowi\u0105zuje od 1 stycznia 2018 roku i stwierdza, \u017ce \u2013 w przypadku gdy lokal nie spe\u0142nia specjalnych wytycznych technicznych i przeciwpo\u017carowych \u2013 maksymalna liczba dzieci w \u017c\u0142obku i w klubie dzieci\u0119cym wynosi 25. Przestrze\u0144 wymagana to 16 m2 dla 3-5 dzieci oraz:\n\u2022 dodatkowe 2 m2 na ka\u017cde dziecko pocz\u0105wszy od sz\u00f3stego wychowanka \u2013 gdy dzieci sp\u0119dzaj\u0105 w \u017c\u0142obku lub klubie nie wi\u0119cej ni\u017c 5 godzin w ci\u0105gu dnia,\n\u2022 dodatkowe 2,5 m2 na ka\u017cde dziecko dziecko pocz\u0105wszy od sz\u00f3stego wychowanka \u2013 gdy dzieci sp\u0119dzaj\u0105 w \u017c\u0142obku lub klubie wi\u0119cej ni\u017c 5 godzin w ci\u0105gu dnia.\n\nOznacza to, \u017ce w przypadku maksymalnej liczby dzieci dozwolonej w klubie dzieci\u0119cym (30 \u2013 zgodnie z ustaw\u0105) na jedno dziecko przypada 2,2 m2 lub 2,6 m2 \u2013 w zale\u017cno\u015bci od liczby godzin sp\u0119dzanych w klubie:\n\nWyliczenie I: 16 m2 (tyle jest konieczne dla 5 dzieci) + 2 m2 * 25 (pozosta\u0142e 25 dzieci pomno\u017cone przez 2 m2, kt\u00f3re s\u0105 wymagane na jedno dziecko) = 66 m2; 66 m2/30 dzieci = 2,2 m2 przypadaj\u0105ce na jedno dziecko.\n\nWyliczenie II: 16 m2 (tyle jest konieczne dla 5 dzieci) + 2,5 m2 * 25 (pozosta\u0142e 25 dzieci pomno\u017cone przez 2,5 m2, kt\u00f3re s\u0105 wymagane na jedno dziecko) = 78,5 m2; 78,5 m2/30 dzieci = 2,6 m2 przypadaj\u0105ce na jedno dziecko.\n\nLiczba miejsc i metra\u017c przypadaj\u0105cy na jedno dziecko w \u017c\u0142obkach\n\nSprawa jest nieco bardziej skomplikowana, je\u015bli chodzi o \u017c\u0142obki. Ustawa nie narzuca maksymalnej liczby dzieci, kt\u00f3re mog\u0105 w nich przebywa\u0107 (w stosunku do konkretnego \u017c\u0142obka mo\u017ce tego dokona\u0107 w\u00f3jt, burmistrz lub prezydent miasta), a samo rozporz\u0105dzenie zak\u0142ada jedynie maksymaln\u0105 liczb\u0119 dzieci \u2013 25 \u2013 w przypadku gdy lokal nie spe\u0142nia specjalnych wymog\u00f3w. Je\u015bli przyj\u0105\u0107 owe 25 dzieci, to na jedno dziecko przypad\u0142oby 2,24 m2 lub 2,64 m2 \u2013 w zale\u017cno\u015bci od tego, czy dzieci sp\u0119dza\u0142yby tam mniej, czy wi\u0119cej ni\u017c 5 godzin dziennie:\n\nWyliczenie I: 16 m2 (tyle jest konieczne dla 5 dzieci) + 2 m2 * 20 (pozosta\u0142e 20 dzieci pomno\u017cone przez 2 m2, kt\u00f3re s\u0105 wymagane na jedno dziecko) = 56 m2; 56 m2/25 dzieci = 2,24 m2 przypadaj\u0105ce na jedno dziecko.\n\nWyliczenie II: 16 m2 (tyle jest konieczne dla 5 dzieci) + 2,5 m2 * 20 (pozosta\u0142e 20 dzieci pomno\u017cone przez 2,5 m2, kt\u00f3re s\u0105 wymagane na jedno dziecko) = 66 m2; 66 m2/25 dzieci = 2,64 m2 przypadaj\u0105ce na jedno dziecko.\n\nNale\u017cy jednak podkre\u015bli\u0107, \u017ce w przypadku plac\u00f3wek, w kt\u00f3rych dzieci przebywaj\u0105 mniej ni\u017c 5 godzin dziennie, metra\u017c przypadaj\u0105cy na jedno dziecko nigdy nie zmaleje poni\u017cej 2 m2.\n\nDaria Gosek-Popio\u0142ek stwierdzi\u0142a, \u017ce ostatnie regulacje zmniejszy\u0142y najmniejszy dozwolony metra\u017c przypadaj\u0105cy na jedno dziecko. Poprzednie wytyczne okre\u015blone zosta\u0142y w rozporz\u0105dzeniu z 10 lipca 2014 roku. Je\u015bli chodzi o metra\u017c, jedyn\u0105 r\u00f3\u017cnic\u0105 pomi\u0119dzy tym aktem a obecnymi rozwi\u0105zaniami by\u0142o to, \u017ce \u2013 w przypadku niespe\u0142nienia przez lokal specjalnych wytycznych technicznych i przeciwpo\u017carowych maksymalna liczba dzieci w \u017c\u0142obku i w klubie dzieci\u0119cym wynosi\u0142a 15 (a nie 25). Przyjmiemy do wylicze\u0144 te 15 miejsc, pami\u0119taj\u0105c, \u017ce liczba ta obowi\u0105zywa\u0142a tylko w pewnych przypadkach. A zatem w \u017c\u0142obku na jedno dziecko przypada\u0142oby 2,24 m2 lub 2,64 m2 \u2013 w zale\u017cno\u015bci od tego, czy dzieci sp\u0119dza\u0142yby tam wi\u0119cej, czy mniej ni\u017c 5 godzin dziennie.\n\nWyliczenie I: 16 m2 (tyle jest konieczne dla 5 dzieci) + 2 m2 * 10 (pozosta\u0142e 10 dzieci pomno\u017cone przez 2 m2, kt\u00f3re s\u0105 wymagane na jedno dziecko) = 36 m2; 36 m2/15 dzieci = 2,4 m2 przypadaj\u0105ce na jedno dziecko.\n\nWyliczenie II: 16 m2 (tyle jest konieczne dla 5 dzieci) + 2,5 m2 * 10 (pozosta\u0142e 10 dzieci pomno\u017cone przez 2,5 m2, kt\u00f3re s\u0105 wymagane na jedno dziecko) = 41 m2; 41 m2/15 dzieci = 2,73 m2 przypadaj\u0105ce na jedno dziecko.\n\nArt. 110 kodeksu karnego wykonawczego okre\u015bla, \u017ce na jednego skazanego przypada w celi powierzchnia nie mniejsza ni\u017c 3 m2. Z pro\u015bb\u0105 o zwi\u0119kszenie tego limitu do 4 m2 wyst\u0105pi\u0142 w maju 2016 roku do ministra Zbigniewa Ziobry Rzecznik Praw Obywatelskich.\n\nPrawd\u0105 jest, \u017ce od 2018 roku r\u00f3wnie\u017c \u017c\u0142obki mog\u0105 sk\u0142ada\u0107 si\u0119 tylko z jednego pomieszczenia, oraz to, \u017ce co najmniej 3 m2 przeznaczone s\u0105 dla ka\u017cdego wi\u0119\u017ania. Wyliczenia powierzchni przypadaj\u0105cej na jedno dziecko podane przez pos\u0142ank\u0119 zosta\u0142y zani\u017cone o ok. 0,3-0,4 m2. Procentowo stanowi to du\u017c\u0105 r\u00f3\u017cnic\u0119. Co wi\u0119cej, podany metra\u017c w przypadku plac\u00f3wek, w kt\u00f3rych dzieci przebywaj\u0105 mniej ni\u017c 5 godzin dziennie, jest niemo\u017cliwy do osi\u0105gni\u0119cia, poniewa\u017c nigdy nie zmaleje poni\u017cej 2m2 przypadaj\u0105cych na jedno dziecko.\n\nNale\u017cy tak\u017ce zwr\u00f3ci\u0107 uwag\u0119, \u017ce wytyczne obowi\u0105zuj\u0105ce od 2018 roku nie zmniejszy\u0142y minimalnego metra\u017cu przypadaj\u0105cego na jedno dziecko, a jedynie zwi\u0119kszy\u0142y z 15 do 25 limit dzieci przebywaj\u0105cych w plac\u00f3wce niespe\u0142niaj\u0105cej okre\u015blonych wymog\u00f3w technicznych i przeciwpo\u017carowych. Bior\u0105c te wszystkie informacje pod uwag\u0119, analizowan\u0105 wypowied\u017a oceniamy jako manipulacj\u0119.", "lang": "pl"}