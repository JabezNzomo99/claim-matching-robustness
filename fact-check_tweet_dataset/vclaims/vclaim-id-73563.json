{"title": "Profesor Vetulani zmar\u0142 w 2017 r., nie m\u00f3g\u0142 udzieli\u0107 wywiadu na temat leku na serce. Preparat to zwyk\u0142y zio\u0142owy \u015brodek", "subtitle": "W sieci pojawi\u0142 si\u0119 wywiad o leczeniu chor\u00f3b serca z neurobiologiem Jerzym Vetulanim. W rozmowie profesor wypowiada si\u0119 na temat unikalnego leku na problemy uk\u0142adu kr\u0105\u017cenia. Problem w tym, \u017ce Vetulani nigdy nie udzieli\u0142 takiego wywiadu. Od trzech lat nie \u017cyje. Jako psychofarmakolog nigdy nie zajmowa\u0142 si\u0119 lekami na serce. Preparat, kt\u00f3ry zachwala w rozmowie to zwyk\u0142y zio\u0142owy", "author": "sprawdzam.afp.com", "date": "2020-07-31T15:36:05+02:00", "vclaim_id": "vclaim-id-73563", "url": "https://sprawdzam.afp.com/profesor-vetulani-zmarl-w-2017-r-nie-mogl-udzielic-wywiadu-na-temat-leku-na-serce-preparat-zwykly", "vclaim": "Profesor Vetulani zmar\u0142 w 2017 r., nie m\u00f3g\u0142 udzieli\u0107 wywiadu na temat leku na serce. Preparat to zwyk\u0142y zio\u0142owy \u015brodek\n\nW sieci pojawi\u0142 si\u0119 wywiad o leczeniu chor\u00f3b serca z neurobiologiem Jerzym Vetulanim. W rozmowie profesor wypowiada si\u0119 na temat unikalnego leku na problemy uk\u0142adu kr\u0105\u017cenia. Problem w tym, \u017ce Vetulani nigdy nie udzieli\u0142 takiego wywiadu. Od trzech lat nie \u017cyje. Jako psychofarmakolog nigdy nie zajmowa\u0142 si\u0119 lekami na serce. Preparat, kt\u00f3ry zachwala w rozmowie to zwyk\u0142y zio\u0142owy \u015brodek.\n\nWywiad z 19 lipca przeprowadzi\u0142a osoba przedstawiaj\u0105ca si\u0119 jako Adam Kowalski. Publikacja na \u201eBlogu mieszka\u0144c\u00f3w Krakowa\u201d zyska\u0142a prawie p\u00f3\u0142 miliona wej\u015b\u0107. Czytamy w niej, \u017ce w Zabrzu odnotowano ponad 200 tys. zgon\u00f3w spowodowanych chorobami serca.\n\nP\u00f3\u017aniej w artykule mo\u017cna przeczyta\u0107 kr\u00f3tk\u0105 biografi\u0119 Vetulaniego. Profesor rozwodzi si\u0119 nad zaburzeniami kr\u0105\u017cenia spowodowanymi cholesterolem. Wed\u0142ug niego w organizmie cz\u0142owieka w wieku 50 lat gromadzi si\u0119 5 kg cholesterolu. Stwierdza te\u017c, \u017ce jedynym skutecznym rozwi\u0105zanim jest lek o nazwie \u201eA-Cardin\u201d. Jak czytamy w artykule, \u201eA-cardin\u201d jest \u015bwietny na cholesterol, poniewa\u017c pozwala na swobodny przep\u0142yw krwi.\n\nPreparat o tej nazwie pojawi\u0142 si\u0119 na stronie o nazwie \u201eA-Cardin\u201d na Facebooku.\n\nZ publikacji dowiadujemy si\u0119 te\u017c, \u017ce produkt popularny jest w\u015br\u00f3d tzw. elit np. ministr\u00f3w i celebryt\u00f3w. Wed\u0142ug artyku\u0142u lek mia\u0142y rzekomo zalegalizowa\u0107 takie kraje jak Japonia, Kanada, Korea, Szwajcaria i Izrael. Natomiast w Polsce przepisywany jest tylko w jednym z warszawskich szpitali. W komentarzach pod artyku\u0142em wypowiadaj\u0105 si\u0119 osoby, kt\u00f3rych to\u017csamo\u015b\u0107 prawdopodobnie zosta\u0142a zmy\u015blona.\n\nPostanowili\u015bmy skontaktowa\u0107 si\u0119 z firm\u0105, kt\u00f3ra opublikowa\u0142a artyku\u0142. Natychmiast po wype\u0142nieniu zg\u0142oszenia zadzwoni\u0142a do nas jej przedstawicielka. \u2013 Preparat jest w 100 proc. naturalny. Zawiera ekstrakt z karczocha, li\u015bcie mi\u0142orz\u0119bu japo\u0144skiego i berberysa \u2013 m\u00f3wi\u0142a. Doradzi\u0142a nam r\u00f3wnie\u017c promocj\u0119 na dwumiesi\u0119czn\u0105 kuracj\u0119. Zapytana o producenta powiedzia\u0142a nam, \u017ce jest polski, ale receptur\u0119 wsp\u00f3\u0142tworzyli lekarze ze Szwecji i z Niemiec. \u2013 Kapsu\u0142ki produkowane s\u0105 w Gdyni \u2013 zapewni\u0142a.\n\nGdy pr\u00f3bowali\u015bmy dalej dopytywa\u0107 o producenta, przedstawicielka firmy nie potrafi\u0142a nam precyzyjnie odpowiedzie\u0107 na pytanie. \u2013 Firma nazywa si\u0119 All Herbals lub Engineering and Bio technology sp. z o.o. Sprawdz\u0119 i oddzwoni\u0119 \u2013 powiedzia\u0142a, ale nie oddzwoni\u0142a.\n\nNa opakowaniu lekarstwa pojawia si\u0119 te\u017c nazwa Europe Innovation Group. Jak czytamy w Krajowym Rejestrze S\u0105dowym, firma zajmuje si\u0119 sprzeda\u017c\u0105 detaliczn\u0105 prowadzon\u0105 przez \u201edomy sprzeda\u017cy wysy\u0142kowej lub internet\u201d. Osoba powi\u0105zan\u0105 z firm\u0105 jest Tetiana Denysiuk.\n\nZdj\u0119cie, kt\u00f3re zamieszczono w artykule postanowili\u015bmy odnale\u017a\u0107 przy u\u017cyciu odwrotnego wyszukiwania w Google Images. Jest prawdziwe, ale zrobiono je w 2016 r. w Krakowie przy okazji debaty w Muzeum Narodowym. Obok Vetulaniego stoi ks. Grzegorz Strzelczyk.\n\nD\u0142ugi wywiad z profesorem zadziwia niepoprawn\u0105 polszczyzn\u0105. Pe\u0142no w nim b\u0142\u0119d\u00f3w ortograficznych i gramatycznych. Autor wywiadu nie zwraca si\u0119 do Vetulaniego z u\u017cyciem wo\u0142acza, czyli \u201epanie profesorze\u201d, zamiast tego m\u00f3wi do niego \u201eprofesor\u201d w mianowniku. To nienaturalnie brzmi\u0105cy zwrot w j\u0119zyku polskim, ale charakterystyczny dla rosyjskiej sk\u0142adni, gdzie rzeczownik pozostaje w mianowniku.\n\nCo wi\u0119cej, profesor nie m\u00f3g\u0142 udzieli\u0107 wywiadu 19 lipca 2020 r., gdy\u017c od trzech lat nie \u017cyje. O jego \u015bmierci pisa\u0142y m.in. Newsweek i Gazeta Krakowska. Jerzy Vetulani by\u0142 wa\u017cn\u0105 postaci\u0105 dla krakowskiego i krajowego \u015brodowiska naukowego. Publicznie by\u0142 znany jako zwolennik legalizacji marihuany i szerokiej depenalizacji narkotyk\u00f3w. W 2017 r. zosta\u0142 potr\u0105conyna przej\u015bciu dla pieszych w Krakowie, gdy wraca\u0142 piechot\u0105 z Instytutu Farmakologii PAN. Zmar\u0142 w wieku 81 lat w wyniku obra\u017ce\u0144 odniesionych w wypadku.\n\nO tym samym leku na serce w podobny spos\u00f3b rozwodzi si\u0119 inny naukowiec profesor Zygmunt Jan S\u0142owik. Posty na Facebooku z linkiem do wywiadu pojawi\u0142y si\u0119 na Facebooku 18 lipca na stronie o nazwie Polscha A-Cardin. Sprawdzili\u015bmy. Naukowiec o tym nazwisku nie figuruje w og\u00f3lnopolskim wykazie os\u00f3b, kt\u00f3rym nadano tytu\u0142 profesora. Zdj\u0119cie maj\u0105ce przedstawia\u0107 profesora pochodzi z darmowych bank\u00f3w zdj\u0119\u0107 m.in. na stronie depositphotos pod has\u0142em \u201elekarz w biurze\u201d. Rzekomy profesor poleca czasem \u015brodki na potencj\u0119 dla m\u0119\u017cczyzn. Bywa, \u017ce jest architektem, lub biznesmenem.\n\nDzi\u0119ki sprawdzeniu adresu IP oraz domeny, uda\u0142o nam si\u0119 ustali\u0107, \u017ce stron\u0119 zarejestrowa\u0142a osoba prywatna 25 maja 2020 r. w Rosji.\n\nTa sama osoba rejestrowa\u0142a strony promuj\u0105ce podobne leki m.in. w j\u0119zyku greckim, w\u0142oskim oraz rosyjskim. Ich adresy po jakim\u015b czasie znikaj\u0105, dlatego je zarchwizowali\u015bmy. W sfa\u0142szowanych artyku\u0142ach wypowiadaj\u0105 si\u0119 znani lekarze i eksperci, kt\u00f3rzy swoim autorytetem maj\u0105 zach\u0119ca\u0107 internaut\u00f3w do kupowania produktu.\n\nW wersji greckiej w roli eksperta wyst\u0105pi\u0142 kierownik \u201eKliniki Chirurgii Naczyniowej Szko\u0142y Medycznej Uniwersytetu Cypryjskiego, profesor neurochirurg, doktor honorowy Cypru Marios Nikolaou\u201d. Takiego doktora nie odnale\u017ali\u015bmy. Jednak nazwisko nosi lekarz weterynarz. Zdj\u0119cie, kt\u00f3re ma przedstawia\u0107 cypryjskiego eksperta, w rzeczywisto\u015bci nale\u017cy do popularnego kardiologa pracuj\u0105cego w szpitalu w Rehevot w Izraelu. To German Szajewicz Gandelman, kt\u00f3ry znany jest te\u017c z rosyjskich program\u00f3w telewizyjnych.\n\nW wersji w\u0142oskiej jako ekspert pojawia si\u0119 \u201eDottore emerito in Italia, Paolo Rosetto\u201d z Peruggi. Zdj\u0119cie przedstawia jednak francuskiego kardiologa Patrick'a Bellitiego, kt\u00f3ry na co dzie\u0144 przyjmuje w Villeneuve-le-Roi pod Pary\u017cem. Spraw\u0119 lekarza z Peruggi opisa\u0142y w\u0142oskie media.\n\nZ kolei w wersji rosyjskiej wyst\u0105pi\u0142 \u201eprofesor, praktykuj\u0105cy neurochirurg, honorowy doktor Rosji, Michai\u0142 Paw\u0142owicz Archipow\u201d. Tym razem zdj\u0119cie przedstawia chirurga dzieci\u0119cego Olega Szmyrowa.\n\nTrzech eskpert\u00f3w \u0142\u0105czy absolutna jednomy\u015blno\u015b\u0107, nie tylko m\u00f3wi\u0105 to samo na temat chor\u00f3b uk\u0142adu kr\u0105\u017cenia, ale w tej samej kolejno\u015bci i tymi samymi s\u0142owami. Ka\u017cdy z nich chwali si\u0119 te\u017c, \u017ce wykona\u0142 t\u0119 sam\u0105 liczb\u0119 operacji w swoim \u017cyciu, czyli 11 tys. zabieg\u00f3w.\n\nDziennikarz, kt\u00f3ry rozmawia z ekspertami we w\u0142oskiej wersji nazywa si\u0119 Enrico Ranieri, w greckiej Panagotis Christoforou, a w polskiej - Henryk Andrzejewski.\n\nW dyskusji pod fa\u0142szywymi artyku\u0142amu pojawia si\u0119 rosyjski \u017co\u0142nierz. Czasem te\u017c zmienia p\u0142e\u0107. Leon Graczyk z Gda\u0144ska z polskiej wersji w greckim artykule przedstawiany jest jako George Loizou. W wersji w\u0142oskiej pojawia si\u0119 jako Liliana Grande. Poni\u017cej zrzuty ekranu z trzech wersji j\u0119zykowych.\n\n- Internet daje ogromne mo\u017cliwo\u015bci sprzeda\u017cy podejrzanych \u015brodk\u00f3w leczniczych - m\u00f3wi Dominika Walczak, rzeczniczka G\u0142\u00f3wnego Inspektoratu Farmaceutycznego. - Leki kupowane poza uprawnionymi aptekami, z niewiadomego \u017ar\u00f3d\u0142a, nie wiadomo w jakich warunkach przechowywane, to realne zagro\u017cenie dla zdrowia, a nawet dla \u017cycia os\u00f3b, kt\u00f3re decyduj\u0105 si\u0119 na taki zakup - t\u0142umaczy rzeczniczka w rozmowie z AFP. Podkre\u015bla te\u017c, \u017ce G\u0142\u00f3wny Inspektorat Farmaceutyczny jest w takich przypadkach bezsilny, a spraw\u0105 powinny si\u0119 organy \u015bcigania.", "lang": "pl"}