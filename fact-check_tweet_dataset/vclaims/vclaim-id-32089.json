{"title": "Nei, det er ikke bygget 3000 ekstra barnehageplasser i Oslo siden 2015", "subtitle": "S\u00e5 langt er det blitt plass til rundt 2000 flere barn.", "author": "www.faktisk.no", "date": null, "vclaim_id": "vclaim-id-32089", "url": "https://www.faktisk.no/faktasjekker/N5E/nei-det-er-ikke-bygget-3000-ekstra-barnehageplasser-i-oslo-siden-2015", "vclaim": "Programmet Politisk kvarter p\u00e5 NRK 16. august handlet om integrering og hva som vil f\u00f8re flest innvandrere ut i arbeidslivet. Arbeiderpartiets forslag er \u00e5 la dem f\u00e5 valget mellom kontantst\u00f8tte eller arbeidstrening, gratis norskoppl\u00e6ring og gratis barnehage.\n\nByr\u00e5dsleder Raymond Johansen var i studio for \u00e5 debattere Aps forslag med barne- og familieminister Kjell Ingolf Ropstad (KrF).\n\n\u2013 Vi innf\u00f8rte en moderat eiendomsskatt og har bygget 3000 ekstra barnehageplasser, som et godt tilbud, slik at vi har kapasitet til \u00e5 motta flere til \u00e5 g\u00e5 i barnehage, sa Johansen.\n\n\u00c9n uke f\u00f8r valget stilte Raymond Johansen og byr\u00e5d Inga Marte Thorkildsen opp i Dagbladet med plakaten \u00abHurra for 3000 barnehageplasser\u00bb. I innlegget p\u00e5 Facebook der Johansen delte artikkelen skrev han at m\u00e5let blir n\u00e5dd \u00abdenne h\u00f8sten\u00bb.\n\nDet ble ogs\u00e5 referert til 3000 flere plasser i Dagsavisen. I artikkelen ble det stilt sp\u00f8rsm\u00e5l om det har v\u00e6rt viktigere for Johansen \u00e5 oppfylle et l\u00f8fte enn \u00e5 bygge barnehageplassene der det er bruk for dem.\n\nHvordan har det egentlig g\u00e5tt med antall barnehageplasser i Oslo? Er det blitt 3000 ekstra, slik Raymond Johansen sier?\n\nFaktisk.no har spurt Johansen om hva som er grunnlaget for p\u00e5standen. Byr\u00e5dssekret\u00e6r Hallvard H\u00f8lleland (Ap) har gitt Faktisk.no tilgang til en detaljert oversikt over 57 byggeprosjekter som skal vise hver enkelt barnehageplass som er bygget og lagt ned siden 2015.\n\n\u2013 Samlet er det bygget over 5117 nye plasser (brutto), men ikke alle plassene gir ny kapasitet (netto). Dette skyldes at vi har valgt \u00e5 rive flere eldre barnehager og bygge dem opp igjen med flere plasser, skriver H\u00f8lleland i en e-post.\n\nAv disse er 2100 bygget p\u00e5 nytt eller lagt ned, slik at netto \u00f8kning er p\u00e5 3017 plasser, skriver han.\n\nDette tallet inkluderer ikke de 108 plassene som st\u00e5r klare i Nybyen barnehage p\u00e5 \u00d8kern. Denne nye barnehagen st\u00e5r forel\u00f8pig tom og ubrukt siden kommunen krangler med det private barnehageselskapet Espira.\n\nUtgangspunktet for diskusjonen om 3000 nye barnehageplasser er den s\u00e5kalte \u00d8stmarksetererkl\u00e6ringen der Ap, MDG og SV ble enige om hvordan de skulle styre byen fra 2015.\n\nDer er det en uttalt m\u00e5lsetting \u00e5:\n\nDette ble ogs\u00e5 lovet til velgerne f\u00f8r valget i 2015. Eiendomsskatten skulle finansiere utbyggingen.\n\nDe fleste som h\u00f8rer at det er bygget 3000 ekstra barnehageplasser vil nok tenke at det da er plass til 3000 flere barn i Oslos barnehager. Slik er det ikke.\n\nKommunen teller ikke plasser, men s\u00e5kalte \u00abekvivalenter\u00bb. Det betyr at for hver gang kommunen bygger en plass til et barn under tre \u00e5r, s\u00e5 teller plassen dobbelt i regnskapet.\n\u2022 En plass til et barn under tre \u00e5r tilsvarer to ekvivalenter.\n\u2022 En plass til barn p\u00e5 tre \u00e5r eller mer tilsvarer \u00e9n ekvivalent.\n\nBemanningsnormen krever at det skal v\u00e6re \u00e9n voksen per tre barn under tre \u00e5r, og \u00e9n voksen per seks barn over tre \u00e5r. Typisk g\u00e5r det ni barn i en sm\u00e5barnsavdeling (under tre \u00e5r) og 18 barn i en avdeling for store barn (3-5 \u00e5r).\n\n\u2013 For eksempel vil en standard fire avdelings barnehage kunne ha 72 store barn (4x18), mens normaldriftssituasjonen vil v\u00e6re 54 barn (2x18 + 2x9). Sm\u00e5 barn er dobbelt s\u00e5 ressurskrevende som store barn, skriver kommunikasjonsr\u00e5dgiver Karin Steenstrup i byr\u00e5dsavdelingen for oppvekst og kunnskap.\n\nFagsjef Jon Stranger i Oslo kommune opplyser til Faktisk.no at Oslo kommune i likhet med flere andre kommuner har beregnet barnehagekapasitet p\u00e5 denne m\u00e5ten i mange \u00e5r, siden det gj\u00f8r det lettere \u00e5 planlegge kapasitet etter behov.\n\nKommunen oppgir at de har etablert 5117 nye ekvivalenter for \u00e5 f\u00e5 en totalvekst p\u00e5 3017 ekvivalenter. For en rekke barnehageplasser er ogs\u00e5 lagt ned eller blitt rehabilitert. Disse utgj\u00f8r 2100 avviklede ekvivalenter. Mer om nedleggelser lenger ned.\n\nI f\u00f8rste omgang g\u00e5r vi videre med kommunens regnem\u00e5te og teller ekvivalenter. P\u00e5 kommunens hjemmesider ligger informasjon om hver enkelt barnehage, ogs\u00e5 de som er under rehabilitering eller bygging. En gjennomgang av denne informasjonen viser at flere av de barnehagene kommunen er avhengig av for \u00e5 f\u00e5 sitt regnestykke til \u00e5 g\u00e5 opp, ikke er bygget ferdig, eller har \u00e5pnet for drift.\n\u2022 Vitaminveien barnehage er f\u00f8rt opp som en fireavdelings barnehage, men har \u00e5pnet med tre avdelinger. Her er forskjellen 18 ekvivalenter.\n\u2022 B\u00e5de Fjellstuveien og Stig skole barnehager er f\u00f8rt opp med 72 ekvivalenter hver. Men Stig skole er erstatning for Fjellstuveien mens denne bygges. Begge kan ikke telles med som bygget. Her er forskjellen 72 ekvivalenter.\n\u2022 Skullerudbakken barnehage skal etter planen v\u00e6re ferdig bygget i desember. Forel\u00f8pig er det ikke bestemt at barnehagen skal \u00e5pne, siden det ikke er behov for plassene i bydelen. Dette utgj\u00f8r 192 ekvivalenter.\n\nDette betyr at det med kommunens regnem\u00e5te, per 1. september, m\u00e5 trekkes fra 354 ekvivalenter som ikke er bygget ferdig eller har \u00e5pnet.\n\nSiden 2015 er det alts\u00e5 etablert 2663 nye barnehageekvivalenter i Oslo. Dersom p\u00e5begynte barnehager \u00e5pner som planlagt i l\u00f8pet av \u00e5ret, blir netto vekst p\u00e5 2807 ekvivalenter.\n\nVi har sammenstilt de oppgitte ekvivalentene med informasjon p\u00e5 kommunens nettsider om antallet barn det er plass til i hver barnehage. Da ser vi at i de samme barnehagene der veksten p\u00e5 5117 ekvivalenter har kommet, s\u00e5 er det maksimalt plass til 4085 barn.\n\nI dette siste tallet inng\u00e5r b\u00e5de helt nybygde barnehager og den totale kapasiteten til barnehager som er utvidet. I de tilfeller der en barnehage er bygget ut, er b\u00e5de tidligere og nyetablert kapasitet inkludert.\n\nDet kommunikasjonsr\u00e5dgiver Steenstrup omtaler som \u00abnormalsituasjonen\u00bb er at antall barn er 75 prosent av ekvivalentene. N\u00e5r vi ser p\u00e5 forholdstallene mellom ekvivalenter og faktiske barnehageplasser i alle ny\u00e5pnede barnehager i Oslo siden 2015 er mediantallet 75 prosent.\n\nLegger vi dette forholdstallet til grunn tilsvarer de 5117 ekvivalentene rundt 3800 barnehageplasser.\n\nFor \u00e5 finne ut hvor mange ekstra barnehageplasser som har blitt bygget siden 2015, m\u00e5 vi ogs\u00e5 trekke fra alle de barnehageplassene som er lagt ned, eller som ble rehabilitert og bygget opp p\u00e5 nytt. \u00c5 pusse opp en barnehageplass er ikke \u00e5 \u00abbygge nye barnehageplasser\u00bb.\n\nKommunen har ikke tall p\u00e5 hvor mange barnehageplasser som er lagt ned eller rehabilitert, men hvis vi igjen ser p\u00e5 ekvivalenter er 2100 lagt ned eller rehabilitert fra 2016 til 2019.\n\nVi vet ikke hvor mange barn disse ekvivalentene utgj\u00f8r, men hvis vi fortsatt tar utgangspunkt i kommunens \u00abnormalsituasjon\u00bb vil de 2100 nedlagte ekvivalentene tilsvare rundt 1550 barnehageplasser.\n\nHvis vi skal telle barnehageplasser blir da regnestykket rundt 3800 etablerte plasser, minus 1550 nedlagte eller rehabiliterte. Dette blir 2250 flere barnehageplasser. Da har vi regnet med de plassene som fortsatt er under bygging og de som har blitt bygget, men som forel\u00f8pig ikke skal \u00e5pnes. Uten disse siste plassene er antallet nye barnehageplasser som har \u00e5pnet, rundt 2000.\n\nDet er usikkerhet rundt dette tallet, siden vi ikke vet den n\u00f8yaktige tidligere fordelingen mellom plasser for store og sm\u00e5 barn i barnehagene som er nedlagt eller rehabilitert.\n\nHvis vi rent teoretisk tenker oss at alle de nedlagte plassene er for barn under tre \u00e5r, vil de nedlagte ekvivalentene tilsvare 1050 barnehageplasser.\n\nI s\u00e5 fall vil antall nye barnehageplasser v\u00e6re 2750. Det er mindre enn 3000 plasser, som Johansen p\u00e5st\u00e5r.\n\nVi kan derfor uansett sl\u00e5 fast at det ikke har blitt 3000 ekstra barnehageplasser i Oslo.\n\nStatistisk sentralbyr\u00e5 (SSB) teller ikke ekvivalenter, men hvor mange barn som g\u00e5r i barnehage i Oslo. De tallene har utviklet seg slik:\n\nVi ser alts\u00e5 at det samlet sett har blitt 207 flere barn som g\u00e5r i barnehage i Oslo siden 2015. Topp\u00e5rene var 2016 og 2017. I fjor gikk antallet barn i Oslos barnehager s\u00e5 vidt nedover.\n\nMen barnehagebarn og barnehageplasser er to forskjellige ting. Kan det hende at det har blitt flere barnehageplasser, slik at kapasiteten har g\u00e5tt opp, uten at det har blitt flere barn i barnehagene?\n\nDette avviser Byr\u00e5dsavdelingen for oppvekst og kunnskap. De viser til at plassene fylles opp gjennom h\u00f8sten, og at det p\u00e5 telletidspunktet, 15. desember hvert \u00e5r, nesten bare er fulle barnehager.\n\n\u2013 Tellingen 15. desember danner grunnlaget for SSB og Oslo kommunes statistikk og gir et godt bilde p\u00e5 den faktiske barnehagekapasiteten samlet for Oslo, skriver Karin Steenstrup i en e-post.\n\nBehovet for barnehager p\u00e5virkes av hvor mange barn mellom ett og fem \u00e5r som bor i byen. Slik har befolkningen i denne aldersgruppen utviklet seg i Oslo:\n\nEtter at barnehagebefolkningen i Oslo \u00f8kte jevnt siden 2004, snudde utviklingen i 2016. Til sammen har det blitt 1378 f\u00e6rre barn i barnehagealder i Oslo siden 2015.\n\nNasjonalt st\u00e5r flere tusen barn p\u00e5 venteliste for en plass i barnehagen. Det har ogs\u00e5 v\u00e6rt tilfelle i Oslo. Slik har tallene utviklet seg for hele landet og for hovedstaden.\n\nVi ser at ventelistene har blitt betydelig kortere. For Oslos del sammenfaller ventelistereduksjonen med reduksjonen av barnebefolkningen, men det er ikke hele forklaringen.\n\nMange barn har de siste ukene g\u00e5tt inn barnehageporten for f\u00f8rste gang. Tallene fra opptaket i Oslo kommune ble klare i slutten av august.\n\nMed utgangspunkt i disse tallene jublet Raymond Johansen og byr\u00e5d Inga Marte Thorkildsen (SV) i Dagbladet 1. september. Avisa skriver:\n\nTallene de viser til er ikke publisert, men er gitt til Faktisk.no fra Oslo kommune. Kommunikasjonssjef i byr\u00e5dsavdelingen for oppvekst og kunnskap, Karin Steenstrup, understreker at tallene er forel\u00f8pige.\n\nPer 23. august var det 2342 ledige barnehageplasser i Oslo kommune. Samtidig sto 1558 barn med rett til barnehageplass i k\u00f8. De \u00f8nsker seg oppstart i september, oktober, eller november, men har enn\u00e5 ikke f\u00e5tt tildelt en plass.\n\nDersom alle disse tar imot en plass, er det fortsatt 784 barnehageplasser som ikke er fylt opp.\n\nVi ser at det i alle bydeler n\u00e5 er flere ledige plasser enn det er s\u00f8kere.\n\nOverkapasitet og f\u00e6rre barn i barnehagealder gj\u00f8r at det ikke er behov for \u00e5 \u00e5pne enkelte av de nybygde barnehagene. I bydel \u00d8stensj\u00f8 er Skullerudbakken barnehage nesten ferdig. Den er bygget for \u00e5 ta imot 150 barn, eller 192 ekvivalenter. Men det kan tenkes at de 2300 kvadratmeterene ikke vil bli \u00e5pnet for \u00e5 ta imot barn. P\u00e5 kommunens nettside om barnehagen st\u00e5r det:\n\n\u2013 Sp\u00f8rsm\u00e5let om hvorfor denne barnehagen bygges m\u00e5 du rette til byr\u00e5dsavdelingen. Det er de som bestiller barnehageplasser. S\u00e5 tar bydelen over driften n\u00e5r barnehagen st\u00e5r ferdig, sa barnehagesjef Nina Corneliussen til Dagsavisen i august.\n\nP\u00e5 samme m\u00e5te som i hele kommunen, har barnebefolkningen i bydel \u00d8stensj\u00f8 g\u00e5tt ned siden 2015.\n\n\u2013 At vi bygger denne barnehagen henger ogs\u00e5 sammen med det politiske m\u00e5let om \u00e5 bygge 3000 nye barnehageplasser denne valgperioden, sa Corneliussen videre.\n\nEn god del barn g\u00e5r n\u00e5 i barnehager som allerede er besluttet lagt ned. Dette er b\u00e5de midlertidige l\u00f8sninger, s\u00e5kalte paviljonger, og permanente bygg. Avvikling av eksisterende plasser vil naturlig nok g\u00e5 ut over kapasiteten. Slik vil de nybygde plassene ikke gi \u00f8kt kapasitet, men kun v\u00e6re en oppgradering av barnehagenes bygningsmasse.\n\nI 2020 er 90 ekvivalenter planlagt avviklet. I 2021 skal ytterligere 1458 bort, viser en oversikt fra kommunen. Til sammen er det planlagt \u00e5 legge ned 1548 ekvivalenter. Med utgangspunkt i kommunens \u00abnormalsituasjon\u00bb, tilsvarer dette plasser til rundt 1160 barn.\n\nRaymond Johansen p\u00e5sto i valgkampen at hans byr\u00e5d har bygget 3000 ekstra barnehageplasser. De fleste vil forst\u00e5 dette som at det har blitt plass til 3000 flere barn.\n\nKommunen teller ikke antall barn, men s\u00e5kalte ekvivalenter. Da teller alle plasser for barn under tre \u00e5r dobbelt.\n\nJohansens tellem\u00e5te forutsetter at alle nye plasser g\u00e5r til barn over tre \u00e5r,\n\nDette er selvsagt ikke tilfelle. Det vanligste i nye barnehager er at det er dobbelt s\u00e5 mange store barn som sm\u00e5 barn.\n\nFlere barnehager Johansen teller med er heller ikke bygget ferdig, og \u00e9n barnehage blir enn s\u00e5 lenge ikke \u00e5pnet, siden det ikke er bruk for den.\n\nDe nybyggede barnehageplassene som per august har \u00e5pnet gir plass til rundt 2000 flere barn.\n\nSSB teller antall barn som g\u00e5r i Oslos barnehager. Fra 2015 til 2018 har dette antallet \u00f8kt med 207.", "lang": "no"}