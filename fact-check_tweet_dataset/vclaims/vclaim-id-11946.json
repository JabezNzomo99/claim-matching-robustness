{"title": "Innvandring er den klart viktigste \u00e5rsaken til veksten i familier med vedvarende lavinntekt", "subtitle": "Anslag basert p\u00e5 tilgjengelig statistikk viser at den st\u00f8rste \u00f8kningen i barnefamilier med vedvarende lavinntekt m\u00e5 ha kommet i familier med innvandrerbakgrunn, slik R\u00f8e Isaksen hevder.", "author": "www.faktisk.no", "date": null, "vclaim_id": "vclaim-id-11946", "url": "https://www.faktisk.no/faktasjekker/ZoD/innvandring-er-den-klart-viktigste-arsaken-til-veksten-i-familier-med-vedvarende-lavinntekt", "vclaim": "Den siste tiden har n\u00e6ringsminister Torbj\u00f8rn R\u00f8e Isaksen (H) og Kari Elisabeth Kaski, finanspolitisk talsperson i SV, diskutert innvandring, fattigdom og \u00f8kende forskjeller.\n\nHittil siste innlegg i debatten mellom de to kom i VG 11. desember, da R\u00f8e Isaksen i slo fast f\u00f8lgende:\n\nTorsdag 29. november kunne Klassekampen melde at R\u00f8e Isaksen skal lede et nytt H\u00f8yre-utvalg som skal arbeide med partiets asyl-, innvandrings- og flyktningpolitikk.\n\nDagen f\u00f8r hadde han allerede g\u00e5tt hardt ut mot SV i en artikkel publisert hos Nettavisen:\n\n\u2013 SV velger konsekvent \u00e5 ikke omtale innvandring som en hoved\u00e5rsak til \u00f8kningen i familier med vedvarende lavinntekt. Det passer ikke inn i deres virkelighetsbilde, hvor skattelettelser skal v\u00e6re syndebukken, sa n\u00e6ringsministeren til avisen.\n\nHan viste til SVs alternative statsbudsjett, der partiet blant annet skriver: \u00abRegjeringen har n\u00e5 i fem \u00e5r hatt Norge p\u00e5 feil kurs. Forskjellene \u00f8ker\u00bb.\n\nSVs Kaski svarte med \u00e5 si at tallet p\u00e5 barn i fattige familier ogs\u00e5 har \u00f8kt i familier som ikke har innvandrerbakgrunn.\n\n\u2013 Mitt poeng er at barnefattigdommen i Norge \u00f8ker uavhengig av innvandring. Det samme gj\u00f8r forskjellene. Det er ikke grunnlag for \u00e5 si at \u00f8kende forskjeller i Norge skyldes innvandring alene (ordet \u00abalene\u00bb ble lagt til i sitatet over etter publisering i Nettavisen, journ. anm.). Derfor mener jeg det blir for enkelt n\u00e5r regjeringen skyver innvandring foran seg i stedet for \u00e5 f\u00f8re en politikk som reduserer ulikheten og barnefattigdommen i Norge. Tvert i mot f\u00f8rer regjeringens politikk til \u00f8kte forskjeller.\n\n6. desember ble Kaskis svar kritisert av VG-kommentator Astrid Meland, som mente at \u00abSV benekter at innvandring har noe med saken \u00e5 gj\u00f8re\u00bb. Dette benektet Kaski i et nytt svar p\u00e5f\u00f8lgende dag.\n\n11. desember kom alts\u00e5 R\u00f8e Isaksen igjen p\u00e5 banen, med p\u00e5standen om at \u00abinnvandring er de facto den klart viktigste \u00e5rsaken til veksten i familier med vedvarende lavinntekt.\u00bb Men stemmer dette? Det skal vi se p\u00e5 i denne faktasjekken.\n\nLavinntekt og fattigdom er ikke n\u00f8dvendigvis det samme. Barne-, ungdoms- og familiedirektoratet (Bufdir) skriver dette om fattigdomsbegrepet:\n\nStatistisk sentralbyr\u00e5 (SSB) bruker i den aktuelle statistikken begrepet lavinntekt, og ikke fattigdom. Lavinntekt er relativt, og defineres forskjellig. I Norge bruker vi vanligvis EUs lavinntektsm\u00e5l. Her er grensen for lavinntekt definert som 60 prosent av medianinntekt etter skatt, og vektet etter antall personer i husholdningen.\n\nDu m\u00e5 alts\u00e5 ha tjent mindre enn 60 prosent av det \u00abnordmannen i midten\u00bb tjener for \u00e5 bli regnet som en person med lavinntekt.\n\nLavinntekt kan m\u00e5les fra \u00e5r til \u00e5r, mens vedvarende lavinntekt forutsetter lavinntekt over en periode p\u00e5 tre \u00e5r. I denne faktasjekken skal vi se p\u00e5 vedvarende lavinntekt.\n\nN\u00e5r Faktisk.no sp\u00f8r R\u00f8e Isaksen om han kan dokumentere p\u00e5standen om at innvandring er den klart viktigste \u00e5rsaken til veksten i familier med vedvarende lavinntekt, f\u00e5r vi tilsendt f\u00f8lgende sitat fra Brochmann II-utvalgets NOU fra 2017:\n\nR\u00f8e Isaksen har ogs\u00e5 lagt ved en tabell han har hentet fra SSB, med tall p\u00e5 antall barn som vokser opp i lavinntekt for \u00e5rene 2006 til 2016.\n\nVi finner tallene fra tabellen R\u00f8e Isaksen sender igjen i en SSB-artikkel fra april i \u00e5r. Her er Faktisk.nos fremstilling av tallene:\n\nHer ser vi at antall barn i husholdninger med vedvarende lavinntekt \u00f8kte med 33 999 i perioden. 29 025 av disse, eller 85 prosent, hadde innvandrerbakgrunn.\n\nSlik ser endringene ut, \u00e5r for \u00e5r:\n\nIf\u00f8lge Jon Epland i seksjon for inntekts- og levek\u00e5rsstatistikk i SSB er \u00abfamilie\u00bb et begrep som ikke er hensiktsmessig \u00e5 bruke i denne sammenhengen. I fordelingsstudier som g\u00e5r over tid er det vanlig \u00e5 se p\u00e5 individer, og ikke grupper. Dette er fordi en familie eller husholdning endrer seg over tid. Dette gj\u00f8r det vanskelig \u00e5 se p\u00e5 vedvarende lavinntekt for en hel husholdning, forklarer Epland:\n\n\u2013 Ta for eksempel to barn som i f\u00f8rste \u00e5ret bor i hver sin husholdning, kanskje med hver sin enslige forelder. S\u00e5 finner foreldrene sammen i p\u00e5f\u00f8lgende \u00e5r, og dermed har to husholdninger blitt til en. Man kan ogs\u00e5 tenke seg et barn som flytter til far, mens s\u00f8sknene blir igjen hos mor. Da g\u00e5r vi fra \u00e9n til to husholdninger.\n\nEpland innr\u00f8mmer at statistikken over barn med lavinntekt kunne v\u00e6rt mer presist beskrevet som \u00abantall barn med vedvarende lav husholdningsinntekt\u00bb.\n\nBarna i statistikken bor alts\u00e5 i husholdninger med vedvarende lavinntekt, men man kan ikke si noe om hvor mange familier eller husholdninger det er snakk om over en periode p\u00e5 tre \u00e5r, som her.\n\nI den tidligere nevnte SSB-artikkelen skriver Epland at \u00abdet f\u00f8rst og fremst er et \u00f8kt innslag av barn med innvandrerbakgrunn som forklarer \u00f8kningen i lavinntekt blant barn de siste \u00e5rene\u00bb.\n\nEpland skriver videre at det er store variasjoner i andelen barn i lavinntektshushold ut fra hvilken landbakgrunn barna har, og at det ofte gjelder barn som har kommet til Norge som flyktninger eller er f\u00f8dt i landet av flyktningeforeldre.\n\nOgs\u00e5 i en SSB-rapport fra 2016 nevnes innvandring som en av hoved\u00e5rsakene til \u00f8kningen i lavinntekt blant barn:\n\nRolf Aaberge i SSB har forsket mye p\u00e5 inntektsulikhet og lavinntekt. Han forteller at en av de viktigste grunnene til \u00f8kningen i inntektsulikheten i Norge er innvandringen fra fattige land.\n\n\u2013 Innvandrere er i mindre grad i jobb. En viktig grunn er at de ikke har de n\u00f8dvendige kvalifikasjonene, som spr\u00e5k og utdanning, sier Aaberge.\n\nMen for noen kan det ogs\u00e5 skyldes kulturelle forskjeller og preferanser, if\u00f8lge Aaberge:\n\n\u2013 Noen velger \u00e5 ikke jobbe, og dette gjelder i st\u00f8rre grad kvinner enn menn.\n\nN\u00e5r det gjelder p\u00e5standen om at innvandring er den klart viktigste \u00e5rsaken til veksten i familier med vedvarende lavinntekt sier Aaberge:\n\n\u2013 Statistikken til SSB inneholder ikke informasjon om hvor stor \u00f8kningen i antall barnefamilier i vedvarende fattigdom har v\u00e6rt. Derimot vet vi at antall barn som har innvandrerbakgrunn utgj\u00f8r en stor del av veksten i antall barn som lever i hushold med vedvarende lavinntekt i Norge, sier Aaberge.\n\nDerfor mener Aaberge at R\u00f8e Isaksen kan ha rett i p\u00e5standen sin.\n\nSSB har alts\u00e5 ikke statistikk for utviklingen i antall barnefamilier med vedvarende lavinntekt fordelt p\u00e5 familier med og uten innvandrerbakgrunn.\n\nImidlertid har SSB publisert en figur som viser gjennomsnittlig antall personer i husholdninger med vedvarende lavinntekt i 2015, fordelt p\u00e5 landbakgrunn. Vi har ikke tilsvarende tall for \u00e5rene f\u00f8r og etter. Her ser vi at det var barn med innvandrerbakgrunn fra Somalia som bodde i husholdninger med flest personer, nemlig 5,7 personer.\n\nFra tidligere vet vi at \u00f8kningen i antall barn i husholdninger med vedvarende lavinntekt fra 2006 til 2016 er 5,8 ganger s\u00e5 h\u00f8y blant barn med innvandrerbakgrunn, enn hos barn uten innvandrerbakgrunn (29 025 mot 4974 barn).\n\nBasert p\u00e5 dette kan vi gj\u00f8re et anslag p\u00e5 forholdet i \u00f8kningen i antall barnefamilier i vedvarende lavinntekt, med og uten innvandrerbakgrunn. Anslaget er basert p\u00e5 en antagelse som viser f\u00e6rrest mulig \u00abinnvandrerfamilier\u00bb og flest mulig \u00abnorske familier\u00bb.\n\u2022 Vi antar at alle barna med norsk bakgrunn bor i familier med kun ett barn.\n\u2022 Vi antar at alle barna med innvandrerbakgrunn bor i familier med 4,7 barn og \u00e9n voksen. (Tallet p\u00e5 antall barn er i realiteten lavere. 4,7 er tallet for somaliske innvandrerhusholdninger, hvis husholdningen kun har \u00e9n voksen.)\n\nResultatet blir da en \u00f8kning i perioden tilsvarende 4979 \u00abnorske familier\u00bb og 6175 \u00abinnvandrerfamilier\u00bb.\n\nBasert p\u00e5 dette anslaget m\u00e5 den st\u00f8rste \u00f8kningen i barnefamilier med vedvarende lavinntekt ha kommet i familier med innvandrerbakgrunn, slik R\u00f8e Isaksen hevder.\n\nBarne- ungdoms- og familiedirektoratet (Bufdir) opererer med fire grupper som i st\u00f8rre grad er rammet av barnefattigdom enn andre:\n\u2022 Barn i hushold uten yrkestilknytning: At foreldrene er i arbeid er det som beskytter best mot lavinntekt i familien. 6 av 10 barn i familier med lavinntekt bor i en husholdning som mangler yrkestilknytning.\n\u2022 Barn i hushold hvor hovedinntektstaker har lav utdanning: 6 av 10 barn hvor hovedinntektstaker har lav utdanning, opplever lavinntekt. Personer med laveste utdanningsniv\u00e5 har over 20 prosent lavere yrkesdeltakelse enn de med h\u00f8yere utdanning.\n\u2022 Barn med enslige fors\u00f8rgere: Barn i familier med enslig fors\u00f8rger, s\u00e6rlig kvinner, har st\u00f8rre risiko for \u00e5 vokse opp med lav inntekt.\n\u2022 Barn med innvandrerbakgrunn: Barnefattigdom rammer barn med innvandrerbakgrunn i s\u00e6rlig grad. Kombinasjonen av blant annet svak yrkestilknytning hos foreldrene, og familier med mange barn, har f\u00f8rt til at mange innvandrerfamilier har hatt en d\u00e5rligere inntektsutvikling enn befolkningen generelt.\n\nDet p\u00e5pekes ogs\u00e5 at \u00abdet er store variasjoner i omfang av barnefattigdom blant barn med innvandrerbakgrunn, noe som blant annet gjenspeiler seg i foreldrenes landbakgrunn\u00bb.\n\nAaberge presiserer at tallet p\u00e5 vedvarende lavinntekt ikke n\u00f8dvendigvis gir hele bildet av den \u00f8konomiske situasjonen for dem som har lave inntekter:\n\n\u2013 I Norge mottar husholdningene gratis eller subsidierte offentlige tjenester, som barnehage, skole, helse og eldreomsorg.\n\nVed \u00e5 legge verdien av disse tjenestene til de kontantinntektene som husholdningene disponerer, vil tallet p\u00e5 dem med vedvarende lavinntekt bli halvert, if\u00f8lge Aaberge.\n\nI debatten som har rast de siste ukene har SV og H\u00f8yre diskutert b\u00e5de forskjeller og vedvarende lavinntekt. Siden lavinntekt er et relativt m\u00e5l, vil andelen med lavinntekt p\u00e5virkes av hva som skjer med den generelle inntektsfordelingen.\n\nhar m\u00e5lt inntektsulikhet med Gini-m\u00e5let siden 1986. Statistikken viser at inntektsulikhetene i Norge har steget siden dette. Fra 2015 til 2016 gikk tallet imidlertid noe ned. Mye av endringen skyldes at 2015-tallet ligger unormalt h\u00f8yt p\u00e5 grunn av regelendringer for aksjeutbytte, som gjorde at mange tok ut slikt utbytte i 2015.\n\nEt annet ulikhetsm\u00e5l er P90/P10, som viser hvor mange ganger h\u00f8yere inntekten til de ti prosent rikeste er, enn inntekten til de 10 prosentene nederst i inntektsfordelingen.\n\nBruker vi dette ulikhetsm\u00e5let ser vi ogs\u00e5 en \u00f8kning i ulikheten over tid. P\u00e5 80-tallet hadde den som var i P90 2,5 ganger s\u00e5 stor inntekt som den i P10. Ulikhetene har variert som f\u00f8lge av perioder med arbeidsledighet og lavkonjunktur, men siden finanskrisen i 2010 \u00f8ker \u00abforholdstallet mellom P90 og P10 hvert \u00e5r fram til 2015 og ligger n\u00e5 p\u00e5 i overkant av 2,8, som er den st\u00f8rste inntektsulikheten m\u00e5lt ved dette ulikhetsm\u00e5let\u00bb, . Tallet holdt seg uendret i 2016.\n\nSSB har forel\u00f8pig ikke publisert tall for 2017.\n\n... men vi vet ikke om de fortsatt \u00f8ker\n\nI juli faktasjekket vi en lignende p\u00e5stand fra R\u00f8dt, som slo fast at ulikheten under den sittende regjeringen har vokst hvert eneste \u00e5r. Da konkluderte vi med at dette ikke er sikkert. Vi vet ikke om ulikhetene reelt sett \u00f8kte eller minket fra 2015 til 2016, fordi 2015-tallet ligger unormalt h\u00f8yt. Korrigerer vi for aksjeutbytter ligger imidlertid Gini-koeffisienten uendret fra 2015 til 2016, if\u00f8lge nye utregninger SSB har gjort for Faktisk.no.\n\nInnvandring er beskrevet som en av hoved\u00e5rsaken til at inntektsulikheten har \u00f8kt. F\u00f8r kommunevalget i 2015 ba NRK SSB, ved blant andre Rolf Aaberge, se p\u00e5 hvordan innvandring p\u00e5virker inntektsulikheten i de st\u00f8rste byene i landet. Gjennomgangen viste at h\u00f8y innvandring ga store utslag, og ulikhetene m\u00e5lt etter Gini-koeffisienten var betydelig mindre n\u00e5r man holdt innvandrerhusholdningene utenfor.\n\nUlikhetene \u00f8ker likevel ogs\u00e5 n\u00e5r vi utelater innvandrerbefolkningen. I \u00d8konomiske analyser 1/2017 skriver SSB at ulikheten blant befolkningen minus innvandrerne har \u00f8kt hvert \u00e5r siden 2010, m\u00e5lt med P90/P10. If\u00f8lge Rolf Aaberge har st\u00f8rre inntektsandeler til de rikeste bidratt til \u00f8kningen av inntektsulikheten de siste 15 \u00e5rene.\n\nUlikhetsm\u00e5lene og den offisielle inntektsstatistikken gir, som tidligere nevnt, ikke n\u00f8dvendigvis gir et riktig bilde av de egentlige forskjellene i Norge. Verdiene av offentlige tjenester regnes ikke som inntekt p\u00e5 statistikkene, selv om de bidrar til \u00e5 minske de faktiske ulikhetene.", "lang": "no"}