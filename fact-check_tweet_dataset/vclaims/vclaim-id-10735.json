{"title": "Jakie gospodarstwo mo\u017ce by\u0107 podstaw\u0105 ustroju zapisanego w Konstytucji?", "subtitle": "Jakie gospodarstwo mo\u017ce by\u0107 podstaw\u0105 ustroju zapisanego w Konstytucji? Sprawdzamy co na ten temat powiedzia\u0142 Krzysztof Jurgiel.", "author": "demagog.org.pl", "date": null, "vclaim_id": "vclaim-id-10735", "url": "https://demagog.org.pl/wypowiedzi/jakie-gospodarstwo-moze-byc-podstawa-ustroju-zapisanego-w-konstytucji/", "vclaim": "Jakie gospodarstwo mo\u017ce by\u0107 podstaw\u0105 ustroju zapisanego w Konstytucji?\n\nPodstaw\u0119 ustroju rolnego polski okre\u015bla g\u0142\u00f3wnie art. 23 Konstytucji, kt\u00f3ry wskazuje, \u017ce jest ni\u0105 gospodarstwo rodzinne. Ustawa z dnia 11 kwietnia 2003 roku o kszta\u0142towaniu ustroju rolnego w art. 5 m\u00f3wi, \u017ce \u201cza gospodarstwo rodzinne uwa\u017ca si\u0119 gospodarstwo rolne (\u2026)w kt\u00f3rym \u0142\u0105czna powierzchnia u\u017cytk\u00f3w rolnych jest nie wi\u0119ksza ni\u017c 300 ha\u201d. Dodatkowo definiuj\u0105c osob\u0119 rolnika, art. 6 stanowi, \u017ce \u201cza rolnika indywidualnego (\u2026) uwa\u017ca si\u0119 osob\u0119 fizyczn\u0105 b\u0119d\u0105c\u0105 w\u0142a\u015bcicielem, u\u017cytkownikiem wieczystym, samoistnym posiadaczem lub dzier\u017cawc\u0105 nieruchomo\u015bci rolnych, kt\u00f3rych \u0142\u0105czna powierzchnia u\u017cytk\u00f3w rolnych nie przekracza 300 ha\u201d.\n\nPrzepisy te jednak budzi\u0142y na pocz\u0105tku spore kontrowersje. Dopiero w dodatkowym sprawozdaniu komisji widoczna jest informacja, \u017ce poprawka dotycz\u0105ca \u0142\u0105cznej powierzchni nieruchomo\u015bci rolnych wchodz\u0105cych w sk\u0142ad gospodarstwa rolnego,kt\u00f3ra nie mia\u0142a przekroczy\u0107 obszaru 500 ha zosta\u0142a odrzucona. W konsekwencji zdecydowano si\u0119 na sformu\u0142owanie przepisu wspomnianego wy\u017cej. Podczas g\u0142osowania w Sejmie z 360 pos\u0142\u00f3w zebranych na posiedzeniu 359 zag\u0142osowa\u0142o za przyj\u0119ciem tej ustawy \u2013 jeden niezale\u017cny pose\u0142 wstrzyma\u0142 si\u0119 od g\u0142osu, a wszystkie partie polityczne, kt\u00f3rych cz\u0142onkowie byli obecni na posiedzeniu poparli t\u0119 ustaw\u0119. Mo\u017cna zatem uzna\u0107 to za konsensus.", "lang": "pl"}