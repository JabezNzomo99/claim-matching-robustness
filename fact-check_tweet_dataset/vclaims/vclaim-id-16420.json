{"title": "Tall fra SSB viser at sm\u00e5 kommuner er overrepresentert i andel omsorgsovertagelser", "subtitle": "Barnevernet overtar omsorgen for en st\u00f8rre andel barn i sm\u00e5 kommuner enn i mellomstore og store kommuner. Det viser utregninger SSB har gjort for Faktisk.no.", "author": "www.faktisk.no", "date": null, "vclaim_id": "vclaim-id-16420", "url": "https://www.faktisk.no/faktasjekker/ZjQ/tall-fra-ssb-viser-at-sma-kommuner-er-overrepresentert-i-andel-omsorgsovertagelser", "vclaim": "Slik innledet programleder Bj\u00f8rn Myklebust Politisk kvarter p\u00e5 NRK 16. april. Statistikken han viser til kommer fra SSB og er brukt i en kartlegging NRK har gjort.\n\nNRK har regnet ut hvor stor andel barn mellom 0 og 17 \u00e5r som er under barnevernets omsorg per 31.12 2017 i hver enkelt kommune. H\u00f8yest andel hadde Evenes, Steigen, Fosnes og Hasvik, alle kommuner med under 3000 innbyggere.\n\nBarne- og likestillingsminister Linda Hofstad Helleland (H) m\u00f8tte Sp-leder Trygve Slagsvold Vedum i Politisk kvarter. I debatten brukte statsr\u00e5den den h\u00f8ye andelen omsorgsovertagelser i mange sm\u00e5 kommuner som et argument for kommunesammensl\u00e5ing.\n\nSamtidig trakk programleder Bj\u00f8rn Myklebust frem at flere kommuner med f\u00e5 innbyggere ikke var representert p\u00e5 toppen av statistikken.\n\nLitt senere p\u00e5 dagen publiserte H\u00f8yre artikkelen \u00abSterkere kommuner gir sterkere barnevern\u00bb p\u00e5 hjemmesiden sin. Br\u00f8dteksten starter slik:\n\nStemmer dette? Det skal vi se n\u00e6rmere p\u00e5 i denne faktasjekken.\n\nNRKs oversikt, som Helleland tok utgangspunkt i i Politisk kvarter, er basert p\u00e5 Kostra-tall fra SSB over barn med omsorgstiltak ved utgangen av 2017, alts\u00e5 barn som barnevernet har overtatt omsorgsansvaret for. Omsorgstiltak gj\u00f8res etter \u00a74-12 i barnevernloven, og saken avgj\u00f8res i Fylkesnemnda for barnevern og sosiale saker.\n\nI 2016 hadde barnevernstjenesten omsorgsansvaret for 72 prosent av barna som var plassert utenfor hjemmet, if\u00f8lge Bufdir.\n\nStatistikken NRK gjengir omfatter imidlertid bare 320 kommuner, siden SSB ikke publiserer tall for kommuner som har tre eller f\u00e6rre barn under barnevernets omsorg, p\u00e5 grunn av personvernhensyn.\n\nDermed mangler det 106 kommuner i NRKs oversikt. SSB har mottatt tall fra 105 av disse, men tallene offentliggj\u00f8res alts\u00e5 ikke. Dette er i hovedsak sm\u00e5 kommuner, noe som kan ha betydning for om p\u00e5standen til H\u00f8yre stemmer.\n\nSiden tall for enkeltkommuner med tre eller f\u00e6rre barn med omsorgstiltak ikke publiseres, kan vi ikke regne p\u00e5 saken selv.\n\nFaktisk.no har derfor bedt SSB om \u00e5 regne for oss. De har regnet ut gjennomsnittlig andel barn som er under barnevernets omsorg i alle sm\u00e5, mellomstore og store kommuner. SSB har brukt sin egen inndeling etter folketall:\n\nUtregningene til SSB viser at andelen barn med omsorgstiltak er h\u00f8yest i sm\u00e5 kommuner. I kommuner med under 5000 innbyggere har barnevernet overtatt omsorgen for 1,08 prosent av barna, if\u00f8lge SSB.\n\nNest h\u00f8yest er andelen i mellomstore kommuner (5000\u201319 999 innbyggere). Her er omsorgen for 0,91 prosent av barna overtatt av barnevernet. I store kommuner (minst 20 000 innbyggere) ligger andelen p\u00e5 0,73 prosent.\n\nGjennomsnittet for alle kommuner \u2013 uavhengig av st\u00f8rrelse \u2013 er 0,81 prosent. Faktisk.no har ogs\u00e5 bedt SSB om \u00e5 regne ut hvor mange sm\u00e5kommuner som ligger under og over landsgjennomsnittet.\n\nIf\u00f8lge SSB hadde 124 av de minste kommunene en st\u00f8rre andel omsorgsovertagelser enn landsgjennomsnittet. 101 sm\u00e5kommuner l\u00e5 under landsgjennomsnittet. Det er dermed riktig \u00e5 si at sm\u00e5 kommuner er overrepresentert n\u00e5r det gjelder saker der barnevernet overtar omsorgen for barna.\n\nVi har derimot ikke grunnlag for \u00e5 vurdere kvaliteten p\u00e5 barnevernet i kommunene utifra disse tallene alene.\n\nSiden disse kommunene har f\u00e5 innbyggere kan en mindre endring gi store utslag p\u00e5 statistikken. Dette kalles naturlig tilfeldig variasjon, og jo mindre utvalget er, desto st\u00f8rre tilfeldig variasjon.\n\nVi kan illustrere dette med f\u00f8lgende eksempel:\n\nHvis barnevernet overtar omsorgen for alle de fire barna i en familie i en kommune med bare 1000 innbyggere, hvorav 200 er barn, vil dette alene utgj\u00f8re en andel av omsorgsovertagelser p\u00e5 to prosent i kommunen. Hvis familien skulle f\u00e5 tilbake omsorgen for barna, vil andelen omsorgsovertagelser falle med tilsvarende to prosentpoeng.\n\nI dette tilfellet ville kommunen ha falt fra en plassering langt over landsgjennomsnittet til bunnen av statistikken, forutsatt at barnevernet ikke gjorde andre omsorgsovertagelser i kommunen i samme periode.\n\nI st\u00f8rre kommuner vil ikke enkeltvedtak sl\u00e5 ut like kraftig p\u00e5 statistikken.", "lang": "no"}