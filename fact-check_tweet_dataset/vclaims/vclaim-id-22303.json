{"title": "Sanit\u00e0: quante assunzioni devono ancora essere fatte dalle Regioni?", "subtitle": "Abbiamo verificato un'affermazione della ministra Beatrice Lorenzin\u00a0in risposta ad un annuncio elettorale del candidato premier dei Cinquestelle, Luigi Di Maio", "author": "www.agi.it", "date": "2018-02-14T07:00+0100", "vclaim_id": "vclaim-id-22303", "url": "https://www.agi.it/fact-checking/lorenzin_di_maio_assunzioni_sanita-3484605/news/2018-02-14/", "vclaim": "\u200bLo scorso 12 febbraio il ministro della Salute, Beatrice Lorenzin, ha scritto sulla propria pagina Facebook: \u201cDi Maio annuncia che se andr\u00e0 al Governo assumer\u00e0 10 mila operatori sanitari. Bene, anzi male: vorrei informare il candidato del Movimento 5 Stelle che questo \u00e8 gi\u00e0 stato fatto. In questi anni abbiamo infatti gi\u00e0 sbloccato il turnover con un fondo ad hoc, autorizzando 10 mila assunzioni in sanit\u00e0. Ora sta alle Regioni fare i concorsi, tenendo conto dei nuovi fabbisogni di personale\u201d.\n\nNella Legge 11 dicembre 2016, n. 232 (Bilancio di previsione dello Stato per l'anno finanziario 2017 e bilancio pluriennale per il triennio 2017-2019), viene previsto all\u2019articolo 1 comma 409 che \u201cnell\u2019ambito del finanziamento del Servizio sanitario nazionale \u00e8 prevista una specifica finalizzazione, pari a 75 milioni di euro per l\u2019anno 2017 e a 150 milioni di euro a decorrere dall\u2019anno 2018, per il concorso al rimborso alle Regioni per gli oneri derivanti dai processi di assunzione e stabilizzazione del personale del Servizio sanitario nazionale\u201d.\n\nDunque \u00e8 vero, come afferma Lorenzin, che sia stato creato un fondo ad hoc per assumere e stabilizzare il personale del S.S.N. Questo non dovrebbe tuttavia consentire in modo automatico di \u201csbloccare il turnover\u201d, cio\u00e8 di tornare ad assumere nuovo personale.\n\nSostenere che il governo abbia autorizzato 10 mila assunzioni finanziando un fondo ad hoc sarebbe fuorviante. \u00c8 vero che \u00e8 stato creato un fondo ad hoc ed \u00e8 vero che le risorse di questo fondo siano state ripartite tra le varie Regioni, che possono utilizzarle appunto per assumere e stabilizzare personale sanitario. La stessa Lorenzin riconosce che \u201cSta alle Regioni fare i concorsi, tenendo conto dei nuovi fabbisogni di personale\u201d.", "lang": "it"}