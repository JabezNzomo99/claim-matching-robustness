{"title": "Przem\u00f3wienie w\u0142oskiej pos\u0142anki zawiera nieprawdziwe informacje o Billu Gatesie", "subtitle": "W sieci popularne jest nagranie przem\u00f3wienia pos\u0142anki Sary Cunial we w\u0142oskim parlamencie. Cunial rzeczywi\u015bcie domaga\u0142a si\u0119 postawienia Billa Gates\u2019a przed Mi\u0119dzynarodowym Trybuna\u0142em Karnym. Jednak oskar\u017cenia pod adresem miliardera s\u0105 nieprawdziwe. Gates nie spowodowa\u0142 szczepionkami choroby polio u 500 tys. dzieci w Indiach. Nie sta\u0142 r\u00f3wnie\u017c za sterylizacj\u0105 milion\u00f3w kobiet w", "author": "sprawdzam.afp.com", "date": "2020-05-19T12:23:56+02:00", "vclaim_id": "vclaim-id-63025", "url": "https://sprawdzam.afp.com/przemowienie-wloskiej-poslanki-zawiera-nieprawdziwe-informacje-o-billu-gatesie", "vclaim": "W sieci popularne jest nagranie przem\u00f3wienia pos\u0142anki Sary Cunial we w\u0142oskim parlamencie. Cunial rzeczywi\u015bcie domaga\u0142a si\u0119 postawienia Billa Gates\u2019a przed Mi\u0119dzynarodowym Trybuna\u0142em Karnym. Jednak oskar\u017cenia pod adresem miliardera s\u0105 nieprawdziwe. Gates nie spowodowa\u0142 szczepionkami choroby polio u 500 tys. dzieci w Indiach. Nie sta\u0142 r\u00f3wnie\u017c za sterylizacj\u0105 milion\u00f3w kobiet w Afryce.\n\n\u201eAreszt i postawienie Billa Gates'a przed Mi\u0119dzynarodowym Trybuna\u0142em karnym - Mocne wyst\u0105pienie Cunial\u201d czytamy w tytule nagrania opublikowanym na Youtubie z fragmentami wyst\u0105pienia deputowanej 14 maja 2020 r. we w\u0142oskim parlamencie podczas debaty na temat epidemii koronawirusa.\n\nW nagraniu kt\u00f3re pojawi\u0142o si\u0119 r\u00f3wnie\u017c na Facebooku pos\u0142anka zaatakowa\u0142a Billa Gates'a i prace jego fundacji nad szczepionk\u0105 przeciwko COVID-19 domagaj\u0105c si\u0119 jego os\u0105dzenia za \u201ezbrodnie ludob\u00f3jstwa\u201d.\n\n\u201ePrawdziwym celem tego wszystkiego jest ca\u0142kowita kontrola (\u015bwiata), absolutna dominacja na lud\u017ami. Zrobienie z nas do\u015bwiadczalnych \u015bwinek morskich i niewolnik\u00f3w\u201d - powiedzia\u0142a pos\u0142anka do zgromadzonych pos\u0142\u00f3w.\n\nKrytycznie nastawiona do program\u00f3w szczepie\u0144, Sara Cunial zosta\u0142a w 2018 r. wybrana do ni\u017cszej izby parlamentu w\u0142oskiego z ramienia populistycznego i antysystemowego Ruchu Pi\u0119ciu Gwiazd. G\u0142o\u015bno o niej sta\u0142o si\u0119 po jej wpisie na Facebooku, w kt\u00f3rym nazwa\u0142a szczepienia dzieci \u201edarmowym ludob\u00f3jstwem\u201d. Jest te\u017c przeciwniczk\u0105 wprowadzania we W\u0142oszech telefonii najnowszej generacji 5G. Obecnie niezrzeszona po tym jak zosta\u0142a usuni\u0119ta 17 kwietnia 2019 r. z parlamentarnej grupy Ruchu 5 Gwiazd, wsp\u00f3\u0142rz\u0105dz\u0105cego we W\u0142oszech w gabinecie premiera Guiseppe Contego.\n\nNagranie z przem\u00f3wieniem pos\u0142anki zamieszczone 18 maja przez stron\u0119 \u201eSuwerenny PL\u201d zyska\u0142o ju\u017c 1,7 mln ods\u0142on. Wypowied\u017a pos\u0142anki znajdziemy r\u00f3wnie\u017c na stronie internetowej Radio Maryja, a tak\u017ce na stronach wPolityce, prawy.pl czy na kanale wRealu24. Redakcje zamie\u015bci\u0142y cytaty pos\u0142anki bez sprawdzenia czy przekazane przez ni\u0105 informacje s\u0105 prawdziwe. Polscy u\u017cytkownicy Facebooka dalej udost\u0119pniali nagranie tu i tu. Nagranie by\u0142o r\u00f3wnie\u017c masowo przekazywane w\u015br\u00f3d w\u0142oskoj\u0119zycznych, francuskoj\u0119zycznych czy angloj\u0119zycznych internaut\u00f3w.\n\nCunial: Przez ostatnie dekady, (Bill Gates) realizowa\u0142 plan depopulacji (...). M\u00f3wi sam, cytuj\u0119 jego s\u0142owa jednej z jego wypowiedzi: \u201eje\u015bli dobrze wykonamy nasz\u0105 prac\u0119 w zakresie nowych szczepionek, zdrowia i planowania urodzin, b\u0119dziemy mogli zmniejszy\u0107 populacj\u0119 na \u015bwiecie o 10-15 proc.\u201d. I m\u00f3wi te\u017c, cytuj\u0119: \u201ejedynie ludob\u00f3jstwo mo\u017ce uratowa\u0107 \u015bwiat\u201d.\n\nTo nieprawda. Pos\u0142anka Sara Cunial manipuluje s\u0142owami ameryka\u0144skiego miliardera, kt\u00f3re wypowiedzia\u0142 podczas konferencji TED w 2010 r.\n\n- Na pocz\u0105tek -- populacja. Dzi\u015b na \u015bwiecie \u017cyje 6,8 mld ludzi. Z perspektyw\u0105 wzrostu do oko\u0142o 9 miliard\u00f3w. Je\u015bli uda nam si\u0119 osi\u0105gn\u0105\u0107 du\u017cy sukces z nowymi szczepionkami, s\u0142u\u017cb\u0105 zdrowia i dzia\u0142aniami w sferze urodze\u0144, b\u0119dziemy w stanie obni\u017cy\u0107 t\u0119 liczb\u0119 o 10 do 15 procent. Ale nawet wtedy populacja wzro\u015bnie o oko\u0142o 1,3 mld - m\u00f3wi\u0142 Gates, t\u0142umacz\u0105c jak osi\u0105gn\u0105\u0107 cele neutralno\u015bci klimatycznej.\n\nCa\u0142y film z konferencji i transkrypcj\u0105 w j\u0119zyku polskim dost\u0119pny jest na stronie TED.\n\nTo w\u0142a\u015bnie od czasu tej wypowiedzi na TED w wielu publikacjach przypisuje si\u0119 za\u0142o\u017cycielowi firmy Microsoft rzekomy zamiar zredukowania populacji na \u015bwiecie. Mia\u0142by to osi\u0105gn\u0105\u0107 za po\u015brednictwem za\u0142o\u017conej w 2000 r. fundacji zaanga\u017cowanej m.in. w prace nad szczepionkami. Nie chodzi mu jednak o zmniejszenie populacji o \u201c10-15 proc.\u201d, lecz o zmniejszenie przyrostu demograficznego o 10-15 proc., (kt\u00f3ry pozosta\u0142by nadal dodatni).\n\nWed\u0142ug Billa Gates\u2019a, czynnikiem, kt\u00f3ry mo\u017ce przyczyni\u0107 si\u0119 do wzrostu gospodarczego i rozwoju najbiedniejszych kraj\u00f3w \u015bwiata jest w\u0142a\u015bnie ograniczenie wzrostu demograficznego, a co za tym idzie, wygospodarowanie przez rz\u0105dy tych pa\u0144stw wi\u0119kszych \u015brodk\u00f3w finansowych na popraw\u0119 jako\u015bci \u017cycia swoich obywateli.\n\n\n\nGates m\u00f3wi o rozwoju szczepionek w kontek\u015bcie wzrostu gospodarczego. Jego zdaniem, szczepionki pomog\u0105 zmniejszy\u0107 \u015bmiertelno\u015b\u0107, przede wszystkim w\u015br\u00f3d dzieci oraz \u201eprzerwa\u0107 b\u0142\u0119dne ko\u0142o (...) aby wyrwa\u0107 kraj z biedy\u201d.\n\nCytat, kt\u00f3ry Cunial przypisuje Gates'owi - \u201ejedynie ludob\u00f3jstwo mo\u017ce uratowa\u0107 \u015bwiat\u201d - nie pojawia si\u0119 w \u017cadnym tek\u015bcie czy nagraniu \u017ar\u00f3d\u0142owym. Nie zosta\u0142 r\u00f3wnie\u017c przytoczony przez \u017cadne media na \u015bwiecie, co z pewno\u015bci\u0105 by si\u0119 sta\u0142o gdyby Gates takich s\u0142\u00f3w u\u017cy\u0142.\n\nTo nieprawda. Pos\u0142anka przytacza plotk\u0119 - wielokrotnie dementowan\u0105, wed\u0142ug kt\u00f3rej szczepionki wys\u0142ane do Afryki mia\u0142y na celu sterylizacj\u0119 kobiet w krajach afryka\u0144skich.\n\nKorzenie tej plotki prowadz\u0105 do Kenii i do 2014 r., co opisali dziennikarze zajmuj\u0105cy si\u0119 fact checkingiem w francuskim dzienniku Le Monde. Kenijscy biskupi twierdzili w\u00f3wczas, powo\u0142uj\u0105c si\u0119 na analizy pr\u00f3bek krwi pobranych u kobiet zaszczepionych przeciw t\u0119\u017ccowi, \u017ce zosta\u0142 w nich wykryty hormon hCG (human chorionic gonadotropin), co wed\u0142ug biskup\u00f3w mia\u0142o by\u0107 dowodem, \u017ce celem programu szczepie\u0144 przeciw t\u0119\u017ccowi kobiet w wieku rozrodczym, by\u0142o tak naprawd\u0119 uczynienie ich bezp\u0142odnymi. O sprawie pisa\u0142y te\u017c katolickie strony internetowe, m.in. w Polsce.\n\nWe wsp\u00f3lnym komunikacie, \u015awiatowej Organizacji Zdrowia (WHO) oraz Funduszu Narod\u00f3w Zjednoczonych na rzecz Dzieci (UNICEF) o\u015bwiadczy\u0142y, \u017ce szczepionka jest \u201ebezpieczna\u201d.\n\n\u201eNale\u017cy podkre\u015bli\u0107, i\u017c testy na zawarto\u015b\u0107 leku, np. szczepionki TT, winny by\u0107 wykonywane przez odpowiednie laboratoria, na podstawie pr\u00f3bek leku/szczepionki pozyskanych z nieotwartego opakowania, a nie z pr\u00f3bki krwi\u201d - napisa\u0142y w o\u015bwiadczeniu.\n\nJeden z lekarzy laboratorium, kt\u00f3re podda\u0142o pr\u00f3bki analizie przyzna\u0142 w rozmowie z kenijsk\u0105 gazet\u0105 The Daily Nation, \u017ce wyniki analiz zosta\u0142y b\u0142\u0119dnie zinterpretowane i \u017ce obwiniana przez biskup\u00f3w szczepionka przeciw t\u0119\u017ccowi nie zawiera\u0142a hormonu hCG. Wed\u0142ug lekarza, rodzaj przes\u0142anych do laboratorium pr\u00f3bek nie zosta\u0142 podany, a analizy nie zosta\u0142y przeprowadzone prawid\u0142owo.\n\nMinister zdrowia w Kenii r\u00f3wnie\u017c kilkakrotnie zdementowa\u0142 informacj\u0119 o rzekomej szkodliwo\u015bci szczepionki przeciw t\u0119\u017ccowi (o czym mo\u017cna przeczyta\u0107 tu i tu i tu).\n\nTo nieprawda. Podobne stwierdzenia pojawiaj\u0105 si\u0119 r\u00f3wnie\u017c w mediach spo\u0142eczno\u015bciowych. Mo\u017cemy m.in. przeczyta\u0107, \u017ce program szczepie\u0144 przeciwko polio w Indiach, wspierany przez Billa Gates'a, mia\u0142 spowodowa\u0107 \u201eokaleczenie 490 tys. dzieci\u201d. Mia\u0142o to by\u0107 konsekwencj\u0105 kampanii szczepie\u0144 ochronnych przeciwko polio przeprowadzonych w latach 2000-2017. Wed\u0142ug tych publikacji, rz\u0105d Indii mia\u0142 porzuci\u0107 realizacj\u0119 programu i wycofa\u0107 si\u0119 ze wsp\u00f3\u0142pracy z Gatesem w 2017 r., co w konsekwencji poskutkowa\u0142o \u201egwa\u0142townym spadkiem\u201d zachorowa\u0144 na polio w tym kraju.\n\nW rzeczywisto\u015bci, choroby polio, zwanej r\u00f3wnie\u017c chorob\u0105 Heinego-Medina nie mo\u017ce wywo\u0142a\u0107 \u201ebezpo\u015brednio\u201d u szczepionych dzieci sama szczepionka. Jednak prawd\u0105 jest, \u017ce wirus obecny w doustnej szczepionce typu 2 przeciw polio (OPV) mo\u017ce mutowa\u0107 w bardzo rzadkich przypadkach, jak t\u0142umaczy WHO.\n\n\u201eWirusy polio pochodzenia szczepionkowego to bardzo rzadkie formy wirusa polio, kt\u00f3re ewoluowa\u0142y z genetycznie os\u0142abionego wirusa obecnego w doustnej szczepionce przeciw polio (OPV). (...) W bardzo rzadkich przypadkach wirus nabywa, przez mutacj\u0119, zdolno\u015b\u0107 wywo\u0142ywania parali\u017cu i jest tak zwanym wirusem polio pochodzenia szczepionkowego (vaccine-derived poliovirus type 1 - cVDPV1)\u201d - czytamy w dokumencie.\n\nDane WHO m\u00f3wi\u0105 o kilkunastu takich przypadkach choroby polio spowodowanych wirusem polio pochodzenia szczepionkowego. Pod tym linkiem, wybieraj\u0105c zak\u0142adk\u0119 Indie, a tak\u017ce dany rok, mo\u017cna znale\u017a\u0107 liczb\u0119 przypadk\u00f3w cVDPV1 odnotowanych przez \u015awiatow\u0105 Organizacj\u0119 Zdrowia. Wida\u0107 na zrzutach ekranu poni\u017cej, kiedy odnotowano pi\u0119tna\u015bcie przypadk\u00f3w w 2009 r. i dwa przypadki w 2010 r., co zaznaczyli\u015bmy czerwonymi k\u00f3\u0142kami.\n\n\u200bSzerzej o polio mo\u017cna przeczyta\u0107 w rozmowie z dr. hab. Leszkiem Szenbornem, kierownikiem Kliniki Pediatrii i Chor\u00f3b Infekcyjnych Uniwersytetu Medycznego we Wroc\u0142awiu.\n\n\u0179r\u00f3d\u0142em kr\u0105\u017c\u0105cej dezinformacji o blisko p\u00f3\u0142 milionie dzieci sparali\u017cowanych w Indiach na skutek szczepionek, jest dokument opublikowany w Indiach w 2018 r. Publikuje on dane statystyczne o przypadkach ostrego parali\u017cu wiotkiego nie wywo\u0142anego przez wirus polio (Non-Polio Acute Flaccid Paralysis - NPAFP) w czasie kiedy realizowany by\u0142 w Indiach program szczepie\u0144. To m.in. ten dokument ma, w oczach przeciwnik\u00f3w Gates'a, wykaza\u0107 zwi\u0105zek mi\u0119dzy parali\u017cem NDAFP a doustn\u0105 szczepionk\u0105 przeciw polio.\n\nJednak autorzy badania, sk\u0105din\u0105d kontrowersyjnego z punktu widzenia metodologii, jak sami podkre\u015blili rok po\u017aniej w konkluzjach \u201enigdy nie twierdzili, \u017ce przypadki NDAFP by\u0142y spowodowane szczepionk\u0105\u201d.\n\nPisali\u015bmy o tym szerzej po francusku 20 maja.\n\nO to czy istnieje zwi\u0105zek mi\u0119dzy szczepionk\u0105 a parali\u017cem u dzieci w Indiach, zesp\u00f3\u0142 AFP zapyta\u0142 Fundacj\u0119 Billa i Melindy Gates\u00f3w. 11 maja otrzymali\u015bmy mailem odpowied\u017a, w kt\u00f3rej uznano \u201eoskar\u017cenia za nieprawdziwe\u201d. Fundacja Billa i Melindy Gates nie zosta\u0142a te\u017c \u201eusuni\u0119ta\u201d z Indii w 2017 r. jak twierdzi w\u0142oska pos\u0142anka. Na stronie fundacji czytamy m.in., \u017ce prowadzi ona projekty w dw\u00f3ch stanach na p\u00f3\u0142nocy kraju.\n\nMinister zdrowia Indii r\u00f3wnie\u017c zdementowa\u0142 zerwanie wsp\u00f3\u0142pracy z fundacj\u0105 Gates\u00f3w w dziedzinie ochrony zdrowia: \u201eto nieprawdziwe i wprowadzaj\u0105ce w b\u0142\u0105d twierdzenie. Fundacja Billa i Melindy Gates'\u00f3w nadal wsp\u00f3\u0142pracuje i wspiera ministerstwo zdrowia i rodziny\u201d.\n\nProgram eradykacji polio w Indiach, wspierany przez Fundacj\u0119 Billa i Melindy Gates\u00f3w jest cz\u0119\u015bci\u0105 \u015awiatowej Inicjatywy na rzecz Eradykacji Polio (GPEI). Do tego szerokiego partnerstwa prywatno-publicznego nale\u017c\u0105 r\u00f3wnie\u017c WHO, UNICEF, Rotary International oraz Centers for Disease Control and Prevention ze Stan\u00f3w Zjednoczonych, a tak\u017ce UNICEF.\n\nSpraw\u0119 rzekomej winy Billa Gates'a za sparali\u017cowanie dzieci w Indiach zweryfikowali r\u00f3wnie\u017c dziennikarze Snopes i PolitiFact, a w Polsce Demagog.", "lang": "pl"}