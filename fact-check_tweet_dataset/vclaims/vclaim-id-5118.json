{"title": "Grecja w strefie euro - weryfikacja wypowiedzi Beaty Szyd\u0142o", "subtitle": "Beata Szyd\u0142o odnios\u0142a si\u0119 do tego, \u017ce Grecja w strefie euro nie by\u0142a trafionym pomys\u0142em ze wzgl\u0119du na jej niegotowo\u015b\u0107. Sprawdzamy fakty ze s\u0142\u00f3w B. Szyd\u0142o.", "author": "demagog.org.pl", "date": null, "vclaim_id": "vclaim-id-5118", "url": "https://demagog.org.pl/wypowiedzi/grecja-w-strefie-euro-weryfikacja-wypowiedzi-beaty-szydlo/", "vclaim": "Grecja zosta\u0142a przyj\u0119ta do strefy euro na podstawie decyzji Rady Unii Europejskiej z dnia 19 czerwca 2000 roku. Umo\u017cliwiono jej wtedy przyj\u0119cie wsp\u00f3lnej waluty z dniem 1 stycznia 2001 roku.\n\nW momencie przej\u015bcia do trzeciego etapu Unii Gospodarczej i Walutowej (EMU) w 1999 roku Grecja nie spe\u0142nia\u0142a kryteri\u00f3w konwergencji i dlatego zosta\u0142a obj\u0119ta derogacj\u0105 przewidzian\u0105 w dawnym art. 122 Traktatu ustanawiaj\u0105cego Wsp\u00f3lnot\u0119 Europejsk\u0105 (obecnie art. 140 Traktatu o funkcjonowaniu Unii Europejskiej). Dnia 9 marca 2000 roku zwr\u00f3ci\u0142a si\u0119 o zako\u0144czenie stosowania derogacji.\n\nW swojej decyzji Rada uzna\u0142a wtedy, w \u015bwietle sprawozdania Komisji i Europejskiego Banku Centralnego, \u017ce:\n\u2022 None Grecja spe\u0142ni\u0142a kryterium odnosz\u0105ce si\u0119 do \u015bredniej stopy inflacji. Osi\u0105gn\u0119\u0142a wska\u017anik inflacji 2%, kt\u00f3ry by\u0142 ni\u017cszy od warto\u015bci referencyjnej, wynosz\u0105cej wtedy 2,4%\n\u2022 None Grecja nie by\u0142a obj\u0119ta przedmiotem decyzji o istnieniu zbyt wysokiego deficytu bud\u017cetowego, poniewa\u017c wysz\u0142a z procedury nadmiernego deficytu (EDP) w grudniu 1999 roku. Jej roczny deficyt nie przekracza\u0142 warto\u015bci 3% PKB i zbli\u017ca\u0142 si\u0119 w zadowalaj\u0105cym tempie do warto\u015bci poni\u017cej 60% PKB w odniesieniu do zad\u0142u\u017cenia\n\u2022 None Grecja by\u0142a cz\u0142onkiem europejskiego mechanizmu kursowego (ERM II) przez okres 2 lat, bez dewaluacji centralnego kursu swojej waluty wzgl\u0119dem euro\n\u2022 None Grecja spe\u0142ni\u0142a kryterium d\u0142ugoterminowej stopy procentowej, stopa procentowa osi\u0105gn\u0119\u0142a 6,4% i by\u0142a ni\u017csza od warto\u015bci referencyjnej 7,2%\n\u2022 None Greckie ustawodawstwo krajowe , w tym statut krajowego banku centralnego, by\u0142 zgodny z Traktatem i Statutem Europejskiego Systemu Bank\u00f3w Centralnych (ESCB)\n\nRada uzna\u0142a zatem, \u017ce Grecja osi\u0105gn\u0119\u0142a wysoki poziom trwa\u0142ej konwergencji oraz \u017ce spe\u0142nia warunki konieczne do przyj\u0119cia jednej waluty. W zwi\u0105zku z tym, z formalnego punktu widzenia Grecja spe\u0142ni\u0142a wszystkie przewidziane wymogi.\n\nW p\u00f3\u017aniejszym okresie wyniki gospodarcze i sam spos\u00f3b prowadzenia statystyk przez Grecj\u0119 sta\u0142 si\u0119 jednak przedmiotem kontrowersji.\n\nW 2002 roku Eurostat dwukrotnie odrzuci\u0142 dane dotycz\u0105ce deficytu bud\u017cetowego podane przez grecki rz\u0105d, podobna sytuacja mia\u0142a miejsce w 2004 roku, co wzbudzi\u0142o w\u0105tpliwo\u015bci w wiarygodno\u015b\u0107 publikowanych danych statystycznych. Po zwyci\u0119stwie Nowej Demokracji w wyborach parlamentarnych odbywaj\u0105cych si\u0119 nied\u0142ugo po tym, dosz\u0142o do audytu finansowego i zrewidowano dane z lat 1997-2003. Ukaza\u0142 si\u0119 raport, kt\u00f3ry potwierdza\u0142 to, co w 2004 roku przyzna\u0142 grecki minister finans\u00f3w: dane dotycz\u0105ce deficytu bud\u017cetowego zosta\u0142y zani\u017cone w celu wej\u015bcia do strefy euro. Audyt wykaza\u0142 mi\u0119dzy innymi, \u017ce faktyczny deficyt w roku 1999 wynosi\u0142 3,4% PKB, co uniemo\u017cliwi\u0142oby podj\u0119cie decyzji o zdj\u0119ciu z Grecji procedury nadmiernego deficytu, a w konsekwencji p\u00f3\u017aniejsze przyj\u0119cie wsp\u00f3lnej waluty.\n\nW zwi\u0105zku z tym Grecja nie spe\u0142nia\u0142a co najmniej jednego z wymog\u00f3w pozwalaj\u0105cych jej przyj\u0105\u0107 walut\u0119 euro. Wypowied\u017a nale\u017cy uzna\u0107 za prawdziw\u0105.", "lang": "pl"}