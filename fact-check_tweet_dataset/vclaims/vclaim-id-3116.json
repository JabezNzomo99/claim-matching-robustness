{"title": "A che et\u00e0 si va in pensione in Italia?", "subtitle": "", "author": "pagellapolitica.it", "date": null, "vclaim_id": "vclaim-id-3116", "url": "https://pagellapolitica.it/dichiarazioni/8011/a-che-eta-si-va-in-pensione-in-italia", "vclaim": "Con \u201cet\u00e0 pensionabile\u201d si intendono i requisiti anagrafici e contributivi che consentono a un soggetto di ottenere un trattamento contributivo a carico di un ente previdenziale. Le prestazioni pensionistiche previste dall'Inps, che gestisce la previdenza obbligatoria pubblica, sono la pensione di vecchiaia e la pensione anticipata (nota in passato come pensione \u201cdi anzianit\u00e0\u201d, sottinteso \u201ccontributiva\u201d).\n\nIn linea generale, per accedere alla pensione di vecchiaia sono richiesti 66 anni e 7 mesi di et\u00e0 e un minimo di vent\u2019anni di contributi, mentre per la pensione anticipata occorrono 41 anni e 10 mesi di contributi per le donne e 42 anni e 10 mesi per gli uomini, a prescindere dall\u2019et\u00e0. Ci sono poi alcune eccezioni, come quella relativa alle persone che fanno lavori usuranti, agli invalidi dall\u201980% in su ed altre categorie di lavoratori che hanno la possibilit\u00e0 di andare in pensione prima rispetto all\u2019et\u00e0 ordinaria fissata per ottenere la pensione di vecchiaia.\n\nPrima di Emma Bonino, gi\u00e0 Tito Boeri, presidente dell'Inps, aveva dichiarato nel luglio 2017 che - facendo riferimento ai dati del 2014 - l\u2019et\u00e0 effettiva di pensionamento in Italia era pi\u00f9 bassa di quanto stabilito dalla normativa, attestandosi \u201cappena sopra i 62 anni\u201d. Lo scarto tra requisiti anagrafici per accedere alla pensione di vecchiaia ed et\u00e0 effettiva alla pensione a cui fanno riferimento Boeri e Bonino oscilla quindi tra i 2 ei 4 anni; secondo il presidente dell'Inps, inoltre, l\u2019et\u00e0 media della popolazione italiana alla pensione sarebbe pi\u00f9 bassa di altri grandi paesi europei come la Germania, la cui media si attesta sui 65 anni.\n\nPer verificare queste informazioni possiamo servirci dei rapporti sul tema che l\u2019OCSE, l'Organizzazione per la cooperazione e lo sviluppo economico, pubblica sul tema su base biennale. Il pi\u00f9 recente - i cui dati si riferiscono al 2016 e che prende in esame 35 Paesi - confronta l\u2019et\u00e0 pensionabile prevista dalla legge con l\u2019et\u00e0 media effettiva alla pensione, calcolata tenendo conto dell\u2019et\u00e0 anagrafica delle persone che sono uscite dal mondo del lavoro nei cinque anni precedenti.\n\nIn Italia, l\u2019et\u00e0 media di accesso alla pensione risulta di 62,1 anni per gli uomini e di 61,3 per le donne, quindi circa quattro anni e mezzo in anticipo rispetto ai limiti anagrafici fissati dalla legge, che nel 2016 erano di 66,6 per gli uomini e 65,6 per le donne. Dei 35 Paesi presi in considerazione, l\u2019Italia si posiziona al 33esimo posto per et\u00e0 effettiva di pensionamento degli uomini (solo in Belgio e Francia si va in pensione prima) e 24esima per quella delle donne.\n\nC\u2019\u00e8 da dire che, in Italia, l\u2019et\u00e0 fissata dalla legge per l\u2019accesso alla pensione di vecchiaia \u00e8 effettivamente molto alta: quella per gli uomini era superata solo da Islanda e Norvegia (67 anni), quelle per le donne solo da Portogallo (66,2 anni) e Islanda (62 anni). Ci troviamo quindi nella situazione, apparentemente paradossale, per cui una leader sindacale come Susanna Camusso ha quasi ragione nel dire che abbiamo l\u2019et\u00e0 pensionabile pi\u00f9 alta d\u2019Europa e, come abbiamo visto, ha ragione Emma Bonino nel dire che in Italia si va ancora in pensione prima di diversi altri Paesi.\n\nQuesta situazione \u00e8 destinata, probabilmente, a cambiare. Come detto, Ocse calcola l'et\u00e0 media alla pensione prendendo in esame le persone che hanno avuto accesso ad essa nei cinque anni precedenti, quindi nel quinquennio 2011-2016. La legge Fornero \u00e8 entrata in vigore nel 2012 e ha cominciato a produrre i suoi effetti solo negli anni successivi, con l\u2019et\u00e0 pensionabile che si innalza adeguandosi alla crescita dell\u2019aspettativa di vita; proprio per questo meccanismo dal 2019 saranno necessari 67 anni di et\u00e0 per ottenere la pensione di vecchiaia.\n\nDall'entrata in vigore della riforma, l\u2019Italia \u00e8 uno dei paesi europei che ha innalzato maggiormente l\u2019et\u00e0 pensionabile (sia prevista dalla legge, sia effettiva): come si pu\u00f2 notare dai dati Eurostat, nel 2012 quella effettiva era di soli 57,8 anni per le donne e 58,4 anni per gli uomini.\n\nQuanto dichiarato da Emma Bonino \u00e8 esatto: nonostante l\u2019et\u00e0 anagrafica per accedere alla pensione di vecchiaia in Italia sia di 66,7 anni (e salir\u00e0 a 67 nel 2019, a meno di interventi legislativi) l\u2019et\u00e0 effettiva in cui si va in pensione nel nostro Paese \u00e8 pi\u00f9 bassa di circa quattro anni e mezzo, attestandosi intorno ai 62 anni. Pur tenendo conto del fatto che la riforma Fornero sta innalzando ulteriormente l\u2019et\u00e0 pensionabile prevista dalla legge e sta producendo effetti concreti, ritardando il momento di uscita dal mondo del lavoro, il dato italiano dell\u2019et\u00e0 effettiva di pensionamento \u00e8 oggi al di sotto della media europea. Quindi un \u201cvero\u201d per Emma Bonino.", "lang": "it"}