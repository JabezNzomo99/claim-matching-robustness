{"title": "Nie, Kancelaria Prezydenta nie ma plan\u00f3w, by Agata Duda otrzymywa\u0142a pensj\u0119", "subtitle": "Informacje na temat do\u017cywotniej pensji w wysoko\u015bci 13 tys. z\u0142 dla pierwszej damy zyska\u0142y ponad 3 tys. udost\u0119pnie\u0144. Zosta\u0142y zaczerpni\u0119te z niewiarygodnego \u017ar\u00f3d\u0142a. Kancelaria Prezydenta informuje, \u017ce nie zg\u0142osi\u0142a takiego projektu ustawy.", "author": "sprawdzam.afp.com", "date": "2020-06-08T08:35:15+02:00", "vclaim_id": "vclaim-id-45294", "url": "https://sprawdzam.afp.com/nie-kancelaria-prezydenta-nie-ma-planow-agata-duda-otrzymywala-pensje", "vclaim": "Nie, Kancelaria Prezydenta nie ma plan\u00f3w, by Agata Duda otrzymywa\u0142a pensj\u0119\n\nInformacje na temat do\u017cywotniej pensji w wysoko\u015bci 13 tys. z\u0142 dla pierwszej damy zyska\u0142y ponad 3 tys. udost\u0119pnie\u0144. Zosta\u0142y zaczerpni\u0119te z niewiarygodnego \u017ar\u00f3d\u0142a. Kancelaria Prezydenta informuje, \u017ce nie zg\u0142osi\u0142a takiego projektu ustawy.\n\nPost pojawi\u0142 si\u0119 na Facebooku 2 czerwca, a udost\u0119pni\u0142 go m.in. by\u0142y prezydent Lech Wa\u0142\u0119sa. Artyku\u0142 by\u0142 r\u00f3wnie\u017c udost\u0119pniany na wielu grupach sympatyzuj\u0105cych z opozycj\u0105 (1, 2 , 3, 4).\n\nArtyku\u0142 jest sprzed czterech miesi\u0119cy, a wi\u0119c nie ma nic wsp\u00f3lnego z tera\u017aniejszo\u015bci\u0105. Mo\u017cemy si\u0119 z niego dowiedzie\u0107, \u017ce obecna pierwsza dama mia\u0142aby dostawa\u0107 do\u017cywotni\u0105 pensj\u0119 w wysoko\u015bci 13 tys. z\u0142 miesi\u0119cznie. Publikacja nie posiada autora. Nie wiadomo te\u017c, kto zarz\u0105dza stron\u0105.\n\nJak wynika z danych Crowd Tangle, artyku\u0142 by\u0142 udost\u0119pniany ponad 3 tys. razy na Facebooku. Liczba wszystkich reakcji - polubie\u0144, komentarzy i udost\u0119pnie\u0144 - jest bliska 60 tys.\n\nPrzejrzeli\u015bmy projekty ustaw obecnej kadencji prac Sejmu i nie uda\u0142o nam si\u0119 znale\u017a\u0107 dokumentu, z kt\u00f3rego wynika\u0142oby, \u017ce parlamentarzy\u015bci mieliby w planach uregulowa\u0107 kwesti\u0119 wynagrodzenia ma\u0142\u017conki prezydenta.\n\nW Polsce funkcja pierwszej damy wi\u0105\u017ce si\u0119 jedynie z obowi\u0105zkami reprezentacyjnymi. Prawo nie reguluje jej pozycji. Od lat pierwsze damy towarzysz\u0105 swoim m\u0119\u017com w podr\u00f3\u017cach s\u0142u\u017cbowych do innych kraj\u00f3w i z regu\u0142y bior\u0105 udzia\u0142 w wa\u017cnych wydarzeniach pa\u0144stwowych. Anga\u017cuj\u0105 si\u0119 charytatywnie. Podczas prezydentury m\u0119\u017ca nie pracuj\u0105 zawodowo. Nigdy te\u017c nie dostawa\u0142y wynagrodzenia. Pierwsza dama nie ma r\u00f3wnie\u017c uregulowanych ubezpiecze\u0144 spo\u0142ecznych, a tak\u017ce uprawnie\u0144 emerytalnych.\n\nArtyku\u0142 m\u00f3wi o wyp\u0142acaniu pensji pierwszej damie w wysoko\u015bci 13 500 z\u0142. miesi\u0119cznie. Przypomnijmy, \u017ce pos\u0142owie Prawa i Sprawiedliwo\u015bci pr\u00f3bowali za poprzedniej kadencji zmieni\u0107 dotychczasowy stan rzeczy dwa razy - w 2016 i 2019 r.\n\nO szczeg\u00f3\u0142ach informowa\u0142 w 2016 r. \u201eFakt\u201d. Dziennikarze gazety dowiedzieli si\u0119, \u017ce grupa pos\u0142\u00f3w PiS pr\u00f3buje przeforsowa\u0107 projekt, zgodnie z kt\u00f3rym pierwsza dama mia\u0142a mie\u0107 wyp\u0142acane miesi\u0119czne wynagrodzenie 13 540 z\u0142. Pensje mia\u0142y dosta\u0107 r\u00f3wnie\u017c poprzednie prezydentowe m.in. Anna Komorowska, Jolanta Kwa\u015bniewska i Danuta Wa\u0142\u0119sa. Ustawa mia\u0142a r\u00f3wnie\u017c podnie\u015b\u0107 pensje os\u00f3b znajduj\u0105cych si\u0119 na kierowniczych stanowiskach, dlatego te\u017c projekt spotka\u0142 si\u0119 z du\u017c\u0105 krytyk\u0105, a pos\u0142owie wycofali si\u0119 z tego pomys\u0142u.\n\nArtyku\u0142 z lutego 2020 r., kt\u00f3ry udost\u0119pni\u0142 na Facebooku Lech Wa\u0142\u0119sa, jest podobny do artyku\u0142u \u201eFaktu\u201d. Zw\u0142aszcza, \u017ce mowa jest w nim o podobnej kwocie, a tak\u017ce o tym, \u017ce wyp\u0142aty mia\u0142yby dostawa\u0107 poprzednie prezydentowe.\n\nSkontaktowali\u015bmy si\u0119 z przedstawicielami Prawa i Sprawiedliwo\u015bci, by zapyta\u0107, czy partia planuje zmiany w prawie. Rzecznik PiS nie chcia\u0142 nam udzieli\u0107 konkretnej odpowiedzi.\n\n- Dobrze by by\u0142o, gdyby taki pomys\u0142 powsta\u0142. Chcia\u0142bym przypomnie\u0107, \u017ce nie tylko obecna pierwsza dama, ale r\u00f3wnie\u017c poprzednie, s\u0105 pozbawione sk\u0142adek emerytalnych za wykonywanie tej funkcji - m\u00f3wi Rados\u0142aw Fogiel.\n\nW\u0105tpliwo\u015bci jednak rozwiewa Kancelaria Prezydenta. - Obecnie pierwsza dama nie pobiera \u017cadnego wynagrodzenia - m\u00f3wi Ma\u0142gorzata Szymaszek-Bia\u0142ek z biura prasowego. - Nie ma tak\u017ce przepis\u00f3w stanowi\u0105cych o do\u017cywotnim pobieraniu wynagrodzenia przez pierwsz\u0105 dam\u0119. Kancelaria Prezydenta nie zg\u0142osi\u0142a projektu ustawy wprowadzaj\u0105cej tego typu rozwi\u0105zanie - dodaje Szymaszek-Bia\u0142ek.\n\nAgata Duda pe\u0142ni funkcj\u0119 prezydentowej od pi\u0119ciu lat. Raczej nie jest entuzjastk\u0105 dostawania wynagrodzenia. Przypomina\u0142 o tym Andrzej Duda w rozmowie dla Wirtualnej Polski w 2019 r.\n\nJedna rzecz na pewno nie powinna mie\u0107 miejsca: to, \u017ce z za\u0142o\u017cenia pa\u0144stwo polskie nie przewiduje ubezpieczenia emerytalnego dla pierwszej damy. (...) z mojego opodatkowanego prezydenckiego uposa\u017cenia, kt\u00f3rego na r\u0119k\u0119, czyli na rachunek bankowy, jest mi wyp\u0142acane ok. 13,5 tys. z\u0142 miesi\u0119cznie \u2012 m\u00f3wi\u0119 \u201eoko\u0142o\u201d, bo raz jest to troszk\u0119 wi\u0119cej, raz troszk\u0119 mniej \u2012 ponad 1100 z\u0142 miesi\u0119cznie odprowadzam na ZUS dla mojej \u017cony. Dlatego \u017ce chc\u0119, by mia\u0142a ci\u0105g\u0142o\u015b\u0107 ubezpieczenia, poniewa\u017c musia\u0142a przerwa\u0107 prac\u0119 w szkole, kt\u00f3r\u0105 przez 17 lat wcze\u015bniej realizowa\u0142a.\n\nPrezydent w wywiadzie zaznacza\u0142 te\u017c, \u017ce Agata Duda nie oczekuje, by mie\u0107 wyp\u0142acan\u0105 pensj\u0119:\n\n[Moja \u017cona] wielokrotnie ju\u017c m\u00f3wi\u0142a: \u201eNie oczekuj\u0119 pensji jako pierwsza dama. Uwa\u017cam, \u017ce mog\u0119 moj\u0105 funkcj\u0119 sprawowa\u0107 honorowo, (...) w pe\u0142ni pro publico bono, nie maj\u0105c z tego \u017cadnych korzy\u015bci osobistych.\n\nOpinie Polak\u00f3w w kwestii pensji dla pierwszej damy s\u0105 podzielone. Jak wynika z badania CBOS przeprowadzonego zim\u0105 2019 r. niemal po\u0142owa badanych uwa\u017ca, \u017ce pierwsza dama nie powinna mie\u0107 wyp\u0142acanej pensji. Przeciwnego zdania by\u0142o 40 proc. badanych.\n\nPodsumowuj\u0105c, pierwsza dama nie otrzymuje sta\u0142ej pensji. Kancelaria Prezydenta nie wnios\u0142a takiego projektu ustawy. Strona, kt\u00f3ra informuje o wyp\u0142atach dla pierwszych dam nie jest wiarygodnym \u017ar\u00f3d\u0142em informacji, a opublikowany artyku\u0142 jest sprzed dw\u00f3ch miesi\u0119cy.", "lang": "pl"}