{"title": "Nei, Noora (6) ble ikke hentet av barnevernet fordi hun hadde for f\u00e5 leker", "subtitle": "Bildet av Noora er fra et kommersielt arkiv for illustrasjonsbilder, og barnevernlederen som er sitert i saken finnes ikke.", "author": "www.faktisk.no", "date": null, "vclaim_id": "vclaim-id-37410", "url": "https://www.faktisk.no/faktasjekker/l60/nei-noora-6-ble-ikke-hentet-av-barnevernet-fordi-hun-hadde-for-fa-leker", "vclaim": "Dette er tittelen p\u00e5 en artikkel nylig publisert p\u00e5 Aftenstidende.com. Nettstedet er en del av et nettverk av l\u00f8gnfabrikker, som Faktisk.no har skrevet om flere ganger den siste tiden.\n\nArtikkelen omtaler en dramatisk hendelse, som skal ha skjedd fredag 7. september. Da skal fire politibetjenter og to representanter fra det kommunale barnevernet ha troppet opp p\u00e5 d\u00f8ra hos familien Setterud.\n\nBarnevernet skal ha hentet seks\u00e5ringen Noora ut av hjemmet fordi de mente hun hadde blitt utsatt for omsorgssvikt. Det er spesielt \u00e9n bekymring \u2013 fremmet av barnehagen \u2013 som skal ligge til grunn for vedtaket om omsorgsovertagelse, if\u00f8lge artikkelen:\n\nArtikkelen ble f\u00f8rst delt p\u00e5 Facebook av Kundeservice, en side som daglig sprer oppdiktede historier og memer der f\u00f8lgerne oppfordres til \u00e5 like, dele og tagge. Artikkelen har ogs\u00e5 blitt delt i barnevernkritiske Facebook-grupper som \u00abBarnevernet vil vi ha fullstendig fjernet\u00bb.\n\nGruppen har over 23 000 medlemmer, og hatet mot barnevernet er sv\u00e6rt utbredt. Ogs\u00e5 i kommentarfeltet under artikkelen p\u00e5 Aftenstidende.com er reaksjonene mot barnevernet sterke:\n\nFlere av dem som har kommentert er aktive i barnevernkritiske grupper p\u00e5 Facebook. Selv om Aftenstidende.com skriver helt nederst p\u00e5 nettsiden sin at de \u00abpubliserer humor og satire hver dag\u00bb, tror mange at saken om Noora er en virkelig historie.\n\nAndre har f\u00e5tt med seg hva slags type nettsted Aftenstidende.com er:\n\nArtikkelen om Noora f\u00f8lger det samme m\u00f8nsteret som mange av de oppdiktede historiene l\u00f8gnfabrikkene sprer:\n\u2022 Det st\u00e5r ikke hvem som har skrevet saken.\n\u2022 Bildet av Noora er et tilfeldig bilde hentet fra Internett.\n\u2022 Noora er den eneste i familien Setterud som er omtalt med fornavn. Moren er sitert i saken, men ikke med navn.\n\u2022 \u00abBarnevernleder\u00bb Marianne Kullerud finnes ikke. N\u00e5r man s\u00f8ker p\u00e5 navnet p\u00e5 Google, f\u00e5r man bare treff p\u00e5 artikkelen til Aftenstidende.com.\n\u2022 Det er ingen Marianne Kullerud som har blitt sitert i VG i en slik sak.\n\u2022 Det st\u00e5r ingenting om hvilken kommune dette skal ha skjedd i.\n\nRedakt\u00f8rstyrte medier er vanligvis sv\u00e6rt forsiktige med \u00e5 identifisere barn i barnevernssaker. Det st\u00e5r i V\u00e6r Varsom-plakaten, som er pressens etiske regelverk, at \u00abbarns identitet skal som hovedregel ikke r\u00f8pes i familietvister, barnevernssaker eller rettssaker\u00bb.\n\nMedier som f\u00f8lger V\u00e6r Varsom-plakaten ville sannsynligvis ikke identifisert Noora med fornavn eller familien med etternavn hvis de skulle skrive om en omsorgsovertagelse. I mange tilfeller ville ogs\u00e5 barnevernlederen og kommunen blitt anonymisert for \u00e5 unng\u00e5 \u00e5 bidra til identifisering av barnet.\n\nP\u00e5 Aftenstidende.com er det ingen informasjon om hvem som st\u00e5r bak nettstedet. Ingen av sakene er daterte, og de har heller ingen oppgitte artikkelforfattere. Bare ved \u00e5 klikke seg inn i den lovp\u00e5lagte personvernerkl\u00e6ringen, finner vi en anonym kontaktadresse.\n\nS\u00e5 langt har ikke Faktisk.no f\u00e5tt svar p\u00e5 noen henvendelser vi har sendt til denne adressen.\n\nAftenstidende.com er tilknyttet et nettverk av l\u00f8gnfabrikker som Faktisk.no har grunn til \u00e5 tro at har forbindelser til bloggeren Rene Kleveland og webdesigneren Leo Victor Lunde.\n\nFaktisk.no har kontaktet Kleveland p\u00e5 e-postadressen som er oppgitt p\u00e5 bloggen hans, men ikke f\u00e5tt svar. Lunde har imidlertid svart p\u00e5 sp\u00f8rsm\u00e5l, etter at han delte artikkelen om Noora i ulike grupper p\u00e5 Facebook.\n\n\u00abBarnevernet vil vi ha fullstendig fjernet\u00bb var blant gruppene Lunde delte artikkelen i. Den er n\u00e5 slettet fra gruppen, men rakk \u00e5 skape et voldsomt raseri i kommentarfeltet.\n\nLunde skriver i en e-post til Faktisk.no at han ikke har noe med Aftenstidende.com \u00e5 gj\u00f8re, men at han kjenner eieren.\n\n\u2013 Han har selvf\u00f8lgelig en politisk agenda, og \u00f8nsker \u00e5 destruere barnevernet. Det har v\u00e6rt selve m\u00e5let med l\u00f8gnfabrikkene fra starten av, skriver Lunde.\n\n\u2013 Hvorfor delte du denne oppdiktede historien i en gruppe, hvor du antagelig vet at mange vil ta innholdet for god fisk?\n\n\u2013 Hvis noe kan skade barnevernet, deler jeg det gjerne. Akkurat der har jeg et like d\u00e5rlig moralsk kompass som de mange barnevernslederne jeg har m\u00f8tt i ungdommen, svarer Lunde.\n\nSom Faktisk.no tidligere har skrevet blant annet i denne faktasjekken, er det all grunn til \u00e5 v\u00e6re skeptisk til det som st\u00e5r p\u00e5 Aftenstidende.com.\n\nBlant sakene som har blitt publisert p\u00e5 nettstedet den siste tiden, er \u00abKatt gjorde Rikke (29) gravid \u2013 n\u00e5 g\u00e5r bilder av den unike katten verden rundt\u00bb og \u00abP\u00e5 denne tannklinikken i Oslo f\u00e5r menn med tannlegeskrekk sugejobb av assistenten\u00bb.\n\nEtter at Faktisk.no skrev at l\u00f8gnfabrikkene sto bak de mest delte sakene i Norge i mai, har de slitt i sommer. B\u00e5de i juli og august var disse nettstedene ute av delingstoppen.\n\nNettstedet som publiserte artikkelen om Noora b\u00e6rer alle kjennetegn som finnes for en klassisk l\u00f8gnfabrikk:\n\u2022 Sensasjonelle overskrifter laget for \u00e5 skape frykt eller oppstandelse.\n\u2022 Artiklene er d\u00e5rlig oversatt fra utenlandske artikler eller kopiert fra norske.\n\u2022 Eksperter og intervjuer er diktet opp.\n\u2022 Utstrakt bruk av illustrasjonsbilder tatt i andre sammenhenger eller stj\u00e5let fra andre medier.\n\u2022 Man finner ikke den samme informasjonen p\u00e5 andre nyhets- eller nettsteder.\n\u2022 Nettstedet har et navn som assosieres med ekte nyhetsformidlere.\n\u2022 Det er ikke oppgitt noen redakt\u00f8r.", "lang": "no"}