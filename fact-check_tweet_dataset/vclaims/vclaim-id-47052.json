{"title": "Conte esagera i meriti del governo per i dati sulla disoccupazione", "subtitle": "", "author": "pagellapolitica.it", "date": null, "vclaim_id": "vclaim-id-47052", "url": "https://pagellapolitica.it/dichiarazioni/8649/conte-esagera-i-meriti-del-governo-per-i-dati-sulla-disoccupazione", "vclaim": "\u00abA differenza di altri governi, ma \u00e8 evidente che noi non consentiamo che [i lavoratori] siano licenziati [...] In altri Paesi hanno gi\u00e0 tantissima disoccupazione, noi qui in Italia non la vogliamo, la vogliamo prevenire, la vogliamo evitare\u00bb\n\nSecondo Conte, \u00aba differenza di altri governi\u00bb l\u2019Italia non sta permettendo che i lavoratori \u00absiano licenziati\u00bb, e mentre \u00abaltri Paesi hanno gi\u00e0 tantissima disoccupazione, noi qui in Italia non la vogliamo\u00bb.\n\nMa \u00e8 vero che l\u2019Italia si differenzia da altri Stati per avere introdotto pi\u00f9 tutele per i lavoratori? E i dati sulla disoccupazione italiana sono davvero migliori rispetto a quelli degli altri Paesi, come lascia intendere Conte?\n\nAbbiamo verificato e il presidente del Consiglio \u2013 come gi\u00e0 successo per i tamponi \u2013 esagera i meriti del suo governo. Vediamo nel dettaglio perch\u00e9.\n\nDa un lato, sono state introdotte misure straordinarie per quanto riguarda la cassa integrazione: il governo ha dato la possibilit\u00e0 di utilizzare questo strumento \u2013 con diversi problemi nell\u2019erogazione delle risorse \u2013 a quelle imprese a cui normalmente non era concesso.\n\nDall\u2019altro lato, \u00e8 stato introdotto \u2013 non senza alcuni intoppi \u2013 un blocco dei licenziamenti, prima previsto fino al 16 maggio e poi esteso fino al 17 agosto prossimo. Ad oggi c\u2019\u00e8 dunque il divieto per le aziende di procedere a licenziamenti per giustificato motivo oggettivo (per esempio per motivi legati all\u2019attivit\u00e0 produttiva), mentre sono state sospese anche le procedure di licenziamento che erano in corso prima dell\u2019introduzione del blocco.\n\nQuello che dice Conte nella sua prima parte della dichiarazione \u00e8 dunque sostanzialmente vero. Grazie al potenziamento della cassa integrazione e al blocco dei licenziamenti, per il momento in Italia \u00ab\u00e8 evidente che non consentiamo\u00bb che i lavoratori \u00absiano licenziati\u00bb. Ma come vedremo meglio pi\u00f9 avanti, questo non significa che non ci siano gi\u00e0 state gravi conseguenze sul mercato del lavoro, anzi.\n\nIl Regno Unito ha deciso di coprire una parte degli stipendi (fino all\u201980 per cento) dei dipendenti in difficolt\u00e0, mentre negli Stati Uniti si \u00e8 optato, tra le altre, per una maggiore flessibilit\u00e0 nei criteri per permettere l\u2019accesso ai sussidi di disoccupazione. Misure per mantenere i posti di lavoro sono state introdotte anche in Australia e Canada.\n\nDiscorso diverso vale invece per il blocco dei licenziamenti. Tra i grandi Paesi Ue, soltanto la Spagna ha introdotto una misura simile a quella italiana. Come ci hanno spiegato anche i nostri colleghi fact-checker spagnoli di , il blocco in Spagna \u00e8 in vigore fino al 21 giugno, ma sono comunque concessi licenziamenti dovuti per esempio a motivi disciplinari.\n\nIn Germania e Francia (come ci hanno confermato i colleghi fact-checker francesi di ) i licenziamenti non sono stati \u201cproibiti\u201d, cos\u00ec come nel Regno Unito: anche qui i licenziamenti sono consentiti, come ci hanno confermato i colleghi fact-checker britannici di .\n\n\u00abBisogna tenere in considerazione che in Italia, durante il lockdown, abbiamo chiuso un numero di aziende molto superiore rispetto agli altri Paesi, a parte la Spagna\u00bb, ha sottolineato a Francesco Seghezzi, presidente della Fondazione Adapt, un\u2019associazione che promuove studi e ricerche di lavoro. \u00abLe misure di contenimento contro il coronavirus sono state dunque per le industrie e le imprese italiane molto impegnative, pi\u00f9 forti di quelle introdotte in Germania o Francia, per citare due grandi Paesi Ue. Il blocco dei licenziamenti \u00e8 stata una scelta dettata anche dal fatto che il governo aveva obbligato moltissime aziende a stare chiuse\u00bb.\n\nIn base ai dati Istat pi\u00f9 aggiornati (pubblicati lo scorso 3 giugno), ad aprile \u2013 quindi in piena emergenza coronavirus \u2013 il tasso di disoccupazione in Italia si \u00e8 attestato intorno al 6,3 per cento, in calo dell\u20191,7 per cento rispetto al mese prima e del 3,9 per cento rispetto ad aprile 2019. In valori assoluti, questo significa che nel nostro Paese ad aprile c\u2019erano un milione e 543 mila disoccupati, 484 mila in meno rispetto a marzo 2020 e un milione e 112 mila in meno rispetto ad aprile 2019.\n\nSecondo i dati Eurostat e Ocse pi\u00f9 aggiornati, con il suo 6,3 per cento l\u2019Italia \u00e8 uno dei pochi Paesi al mondo ad aver registrato un calo del tasso di disoccupazione, in ogni caso il pi\u00f9 significativo nel periodo tra marzo e aprile. Negli altri grandi Paesi Ue, questo indicatore \u00e8 salito (in Francia dal 7,6 all\u20198,7 per cento e Spagna dal 14,2 al 14,8 per cento) o rimasto stabile (come in Germania, al 3,5 per cento), mentre in Paesi come gli Stati Uniti \u00e8 aumentato moltissimo, passando dal 4,4 per cento di marzo al 14,7 per cento di aprile.\n\n\u00abIn Italia non \u00e8 cresciuta la disoccupazione perch\u00e9 abbiamo avuto, da quanto emerge al momento dai dati di marzo e di aprile, un grossissimo travaso direttamente dagli occupati agli inattivi\u00bb, ha sottolineato Seghezzi a . \u00abDa un punto di vista sostanziale, se vogliamo individuare i disoccupati come vengono intesi dal senso comune, cio\u00e8 quelli che non hanno pi\u00f9 un lavoro, allora abbiamo avuto un notevole aumento di questa categoria\u00bb.\n\nCome abbiamo pi\u00f9 volte spiegato in passato, il tasso di disoccupazione \u00e8 calcolato sulle cosiddette \u201cforze di lavoro\u201d, ossia quella parte di popolazione che lavora o \u00e8 in cerca di lavoro: stiamo parlando dei cosiddetti \u201cattivi\u201d. Gli inattivi, al contrario, sono quelli che non hanno un lavoro e non lo cercano.\n\nSecondo Istat, ad aprile gli inattivi (nella fascia di et\u00e0 15-64 anni) sono aumentati di 746 mila unit\u00e0 rispetto al mese precedente, mentre gli occupati \u2013 quelli che hanno un posto di lavoro, tra cui quelli in cassa integrazione \u2013 sono calati di 274 mila unit\u00e0 rispetto a marzo 2020, e di quasi mezzo milione di unit\u00e0 rispetto ad aprile 2019.\n\n\u00abNemmeno al picco della crisi finanziaria il numero di occupati era sceso cos\u00ec tanto in un mese\u00bb, ha spiegato in un\u2019analisi del 4 giugno su lavoce.info Andrea Garnero, economista presso il Dipartimento Lavoro e Affari sociali dell\u2019Ocse. \u00abLa pandemia, nonostante la cassa integrazione per tutti e il divieto di licenziamento, ha cancellato in un paio di mesi tre anni di crescita occupazionale\u00bb.\n\n\u00abL\u2019Italia ha registrato un travaso maggiore degli altri Paesi anche a causa delle forti misure di lockdown: se \u00e8 tutto chiuso, nell\u2019immediato nessuno cerca lavoro\u00bb, ha spiegato Seghezzi. \u00abOltre a questo, molto ha fatto anche il blocco dei licenziamenti: la disoccupazione pi\u00f9 tradizionale \u00e8 quella di chi viene licenziato e si mette subito a cercare lavoro. Durante i primi due mesi dell\u2019emergenza, i dati dicono che abbiamo avuto un calo degli occupati non determinato dai licenziamenti, ma pi\u00f9 dal termine naturale dei contratti a scadenza\u00bb.\n\nQuesta interpretazione \u00e8 stata data anche dall\u2019Ocse, che ha sottolineato come la condizione particolare dell\u2019Italia per i dati sulla disoccupazione sia soprattutto spiegata dall\u2019aumento degli inattivi. Su una posizione simile \u00e8 anche l\u2019Istat, in un rapporto uscito il 12 giugno 2020 sul mercato del lavoro sui primi tre mesi del 2020.\n\n\u00abPer effetto dei maggiori carichi familiari (soprattutto per le donne con figli a seguito della chiusura delle scuole), della mancata attivit\u00e0 di molti settori produttivi, delle forti limitazioni negli spostamenti\u00bb, ha scritto Istat, \u00abanche chi cercava attivamente lavoro prima dell\u201911 marzo, a seguito dell\u2019emergenza sanitaria pu\u00f2 aver smesso di cercare (perch\u00e9 magari il settore di possibile impiego ha dovuto sospendere l\u2019attivit\u00e0) o pu\u00f2 aver avuto difficolt\u00e0 aggiuntive nel rendersi disponibile entro due settimane\u00bb.\n\nIstat ha anche aggiunto che \u00ab in sette casi su dieci l\u2019aumento di chi non cerca e non \u00e8 disponibile a lavorare riguarda persone che si definiscono disoccupati, mentre in passato gli incrementi dell\u2019aggregato erano dovuti principalmente agli aumenti di casalinghe/i o studenti\u00bb.\n\nRicapitolando: \u00e8 vero che, a differenza dell\u2019Italia, altri Paesi hanno visto aumentare il tasso di disoccupazione, ma questo \u00e8 solo un lato della medaglia. Oltre alla perdita di di oltre 270 mila occupati, il nostro Paese ha infatti registrato un grande aumento del numero degli inattivi, non dovuto soltanto al blocco dei licenziamenti, ma anche allo scoraggiamento legato all\u2019emergenza.\n\nDurante gli Stati generali a Villa Pamphilj, Giuseppe Conte ha detto che \u00aba differenza di altri governi\u00bb l\u2019Italia non sta consentendo che i lavoratori \u00absiano licenziati\u00bb. Commentando le misure del suo esecutivo, il presidente del Consiglio ha aggiunto che \u00abin altri Paesi hanno gi\u00e0 tantissima disoccupazione, noi qui in Italia non la vogliamo\u00bb.\n\nAbbiamo verificato e Conte esagera i meriti del suo esecutivo sull\u2019unicit\u00e0 delle misure prese dal suo esecutivo e i risultati italiani sulla disoccupazione.\n\nDa un lato, \u00e8 vero che l\u2019Italia ha introdotto due misure principali per evitare un aumento della disoccupazione: il potenziamento della cassa integrazione e il blocco dei licenziamenti. La prima misura \u00e8 stata per\u00f2 applicata anche in altri Paesi europei e del mondo, mentre la seconda \u00e8 in effetti un caso piuttosto unico, fatta eccezione per la Spagna che ha preso un provvedimento simile.\n\nDall\u2019altro lato, \u00e8 per\u00f2 fuorviante lasciare intendere come fa Conte che, mentre altri Stati hanno visto la disoccupazione crescere, in Italia non ci siano state ricadute negative sul mercato del lavoro. Secondo Istat, ad aprile il tasso di disoccupazione italiano \u00e8 sceso al 6,3 per cento, ma questo non significa che con l\u2019emergenza non si siano persi posti di lavoro: gli occupati ad aprile sono scesi di 274 mila unit\u00e0, mentre c\u2019\u00e8 stato un forte incremento degli inattivi (+746 mila), quella categoria di persone che non lavorano e non cercano lavoro. Oltre al blocco dei licenziamenti, molto sembra aver fatto un generale senso di scoraggiamento vista la situazione di emergenza.", "lang": "it"}