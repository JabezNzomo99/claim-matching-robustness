{"title": "Frav\u00e6rsgrensen har ikke f\u00f8rt til at flere mister karakterer eller slutter p\u00e5 videreg\u00e5ende", "subtitle": "Andelen elever i videreg\u00e5ende skole som ikke f\u00e5r karakter, har g\u00e5tt ned fra 3,2 til 3,1 prosent.", "author": "www.faktisk.no", "date": null, "vclaim_id": "vclaim-id-20520", "url": "https://www.faktisk.no/faktasjekker/MnA/fravaersgrensen-har-ikke-fort-til-at-flere-mister-karakterer-eller-slutter-pa-videregaende", "vclaim": "I regjeringens pressemelding om \u00abKraftig nedgang i frav\u00e6ret i videreg\u00e5ende skole\u00bb henvises det til frav\u00e6rsgrensen.\n\nDe nye frav\u00e6rsreglene som ble innf\u00f8rt i fjor h\u00f8st, sier at elever som har mer enn 10 prosent udokumentert frav\u00e6r i et fag, som hovedregel ikke vil f\u00e5 karakter i faget. Grensen gjelder udokumentert frav\u00e6r, det vil si frav\u00e6r som ikke er dokumentert ved legeerkl\u00e6ring, organsasjonsarbeid eller verv. Hvis frav\u00e6ret er dokumentert, kan inntil 10 dager strykes fra vitnem\u00e5let. Timer strykes ikke. Dokumentert sykefrav\u00e6r som skal strykes fra vitnem\u00e5l m\u00e5 overstige tre dager. Statistikken teller b\u00e5de dokumentert og udokumentert frav\u00e6r. Her kan du lese alle detaljene i frav\u00e6rreglene.\n\nIf\u00f8lge Utdanningsdirektoratet omfatter tallet p\u00e5 hvor mange elever som ikke f\u00e5r karakter, b\u00e5de de som har overskredet frav\u00e6rsgrensen, eller p\u00e5 annen m\u00e5te mangler vurderingsgrunnlag i ett eller flere fag ved standpunkt. P\u00e5 nasjonalt niv\u00e5 har 3,1 prosent av elevene f\u00e5tt \u00abIkke vurdert\u00bb ved standpunkt i \u00e5r. Litt over halvparten (1,8 prosent) fikk ikke karakter p\u00e5 grunn av overskredet frav\u00e6rsgrense.\n\nTallet p\u00e5 elever som ikke har f\u00e5tt karakter i et eller flere fag, gikk ned fra 3,2 til 3,1 prosent. For skole\u00e5ret 2016-2017 utgj\u00f8r dette 249 elever (fra 5535 til 5286 elever).\n\nNedgangen er liten, og Utdanningsdirektoratet tar p\u00e5 sine nettsider forbehold om sammenhengen mellom den nye frav\u00e6rsgrensen og karakterene:\n\nForel\u00f8pige tall fra Utdanningsdirektoratet viser at det var litt f\u00e6rre elever som sluttet i l\u00f8pet av dette skole\u00e5ret enn \u00e5ret f\u00f8r. Fra 2015\u201316 til 2016\u201317 har andelen elever som sluttet i l\u00f8pet av \u00e5ret, g\u00e5tt ned fra 4,2 til 4,0 prosent.\n\nUtdanningsdirektoratet tar p\u00e5 sine nettsider tydelig forbehold om sammenhengen mellom den nye frav\u00e6rsgrensen og frafallet:\n\nSSB offentliggjorde nye tall p\u00e5 frafallet i videreg\u00e5ende skole i juni. For \u00e5 f\u00e5 sikre tall p\u00e5 hvor mange som faktisk slutter underveis, m\u00e5les dette i et fem\u00e5rsperspektiv.\n\nFor kullet som startet i 2011 (siste m\u00e5lte kull med sikre tall), har 73 prosent fullf\u00f8rt med oppn\u00e5dd studie- eller yrkeskompetanse i l\u00f8pet av fem \u00e5r, dvs. 2016. Dette er en \u00f8kning p\u00e5 over 3 prosentpoeng sammenlignet med det f\u00f8rste kullet som begynte i videreg\u00e5ende etter innf\u00f8ringen av Kunnskapsl\u00f8ftet i 2006.\n\nBlant dem som startet p\u00e5 videreg\u00e5ende oppl\u00e6ring i 2011, sluttet 12,9 prosent underveis, mens 6,3 prosent fullf\u00f8rte, men fikk \u00abikke best\u00e5tt\u00bb.\n\nFrafallet har sunket sju \u00e5r p\u00e5 rad\n\nTallene viser at andelen som fullf\u00f8rer videreg\u00e5ende med vitnem\u00e5l, fag- eller svennebrev, har steget de siste 10 \u00e5rene b\u00e5de for dem som fullf\u00f8rer p\u00e5 normert tid og dem som trenger ekstra tid. Andelen som har f\u00e5tt karakteren \u00abIkke best\u00e5tt\u00bb, viser en svak nedgang de siste fem \u00e5rene, men andelen ligger over tallet fra tidlig 2000-tall.\n\nAndelen som slutter underveis i utdanningsl\u00f8pet har vist en tydelig og langsiktig nedgang de siste 10 \u00e5rene, fra over 18 prosent til 14,9 prosent. Merk at SSBs frafallstall fra de foreg\u00e5ende \u00e5rene ikke er sammenlignbare med det forel\u00f8pige tallet fra 2016/17, da SSB-tallene viser andelen som slutter helt i l\u00f8pet av en fem\u00e5rsperiode uten \u00e5 ta skolegangen opp igjen. Men det er likevel relevant fordi det viser langvarig nedgang, og ikke noe som har skjedd etter at frav\u00e6rsgrensen ble innf\u00f8rt.", "lang": "no"}