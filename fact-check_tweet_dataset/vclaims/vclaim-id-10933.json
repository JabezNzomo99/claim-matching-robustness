{"title": "Inger-Marie Ytterhorn (Frp) m\u00f8tte som vara p\u00e5 Stortinget mens hun satt i Nobelkomiteen", "subtitle": "Det stemmer at Ytterhorn ble medlem i komiteen mens hun var vara til Stortinget. Hun hadde formelt ni m\u00e5neder igjen av perioden.", "author": "www.faktisk.no", "date": null, "vclaim_id": "vclaim-id-10933", "url": "https://www.faktisk.no/faktasjekker/P89/inger-marie-ytterhorn-frp-motte-som-vara-pa-stortinget-mens-hun-satt-i-nobelkomiteen", "vclaim": "Frps stortingsgruppe har innstilt tidligere partileder Carl I. Hagen som nytt medlem i Nobelkomiteen. Det har f\u00f8rt til sterke reaksjoner siden det bare er to m\u00e5neder siden Hagen ble valgt som 2. vara til Stortinget. De siste 40 \u00e5rene har det nemlig v\u00e6rt praksis at Stortinget ikke velger sittende stortingsrepresentanter til \u00e5 sitte i Nobelkomiteen. Dette skal sikre komiteen uavhengighet fra norske myndigheter.\n\nArbeiderpartiet er blant dem som har kritisert Frps valg av Hagen som komit\u00e9medlem. Fredag m\u00f8ttes Ap-leder Jonas Gahr St\u00f8re og leder av valgkomiteen i Frp, Ulf Leirstein, til debatt om saken i Politisk kvarter p\u00e5 NRK. Leirstein viste da til at det ogs\u00e5 tidligere har blitt valgt inn sittende stortingsrepresentanter og vararepresentanter i Nobelkomiteen:\n\nDet er denne p\u00e5standen vi skal faktasjekke. Stemmer det at Inger-Marie Ytterhorn (Frp) var vara til Stortinget da hun ble valgt inn i Nobelkomiteen? Og er det riktig at hun m\u00f8tte som stortingsrepresentant etter at hun ble medlem i komiteen?\n\nVia spesialr\u00e5dgiver Andr\u00e9 M. Larssen i Frps stortingsgruppe, sender Leirstein to lenker for \u00e5 dokumentere p\u00e5standen sin. Stortingets biografi viser at Ytterhorn var 2. vara fra Hordaland da hun gikk inn i Nobelkomiteen 1. januar 2000. Dette m\u00f8tereferatet viser at Ytterhorn m\u00f8tte i Stortinget 28. mai 2000, alts\u00e5 fem m\u00e5neder etter at hun ble medlem i Nobelkomiteen.\n\nI henhold til Alfred Nobels testamente er det Stortinget som utpeker medlemmer til Nobelkomiteen. Komiteen skal gjenspeile partienes styrkeforhold i Stortinget s\u00e5 godt det lar seg gj\u00f8re. Det er opp til partigruppene \u00e5 bestemme hvem de \u00f8nsker som sitt medlem, og de andre partiene pleier ikke \u00e5 foresl\u00e5 motkandidater.\n\nIf\u00f8lge referatet fra m\u00f8tet i Stortinget 30. november 1999 ble Ytterhorn valgt som medlem i Nobelkomiteen fra 1. januar 2000 til 31. desember 2005. Leirstein har alts\u00e5 rett n\u00e5r han sier at Ytterhorn for 18 \u00e5r siden ble medlem i Nobelkomiteen mens hun var vara til Stortinget.\n\nOgs\u00e5 andre del av Leirsteins p\u00e5stand stemmer. Ytterhorn m\u00f8tte som stortingsrepresentant i mai 2000. Frp-politikeren ble innkalt som vara for Hans J. R\u00f8sjorde, som hadde permisjon for \u00e5 delta p\u00e5 NATO-parlamentarikerforsamlingens v\u00e5rsesjon i Vilnius 28.\u201329. mai. Faktisk.no kan ikke utelukke at Ytterhorn har m\u00f8tt flere ganger etter 1. januar 2000 selv om dette er det eneste treffet man f\u00e5r ved \u00e5 s\u00f8ke p\u00e5 navnet hennes i referatene.\n\nYtterhorn er imidlertid ikke den eneste sittende stortingsrepresentanten som har blitt valgt inn i Nobelkomiteen. I 2009 ble dav\u00e6rende stortingspresident Thorbj\u00f8rn Jagland (Ap) og stortingsrepresentant \u00c5got Valle (SV) valgt som medlemmer i komiteen. I Politisk kvarter p\u00e5pekte Ulf Leirstein at Frp ikke motsatte seg dette til tross for at begge to fortsatt satt p\u00e5 Stortinget.\n\nForslaget fikk ikke flertall i Stortinget, og Jagland og Valle ble valgt inn i Nobelkomiteen uten p\u00e5legg om \u00e5 holde seg unna komit\u00e9m\u00f8tene f\u00f8r de formelt var ferdige som stortingsrepresentanter 1. oktober 2009.\n\nFaktisk.no har spurt Nobelkomiteens administrasjon om Jagland og Valle m\u00f8tte i komiteen mens de enda satt som stortingsrepresentanter. Administrasjonssjef Dag K\u00fchle-Gotovac skriver f\u00f8lgende i en e-post:\n\nDet inneb\u00e6rer at b\u00e5de den sittende stortingspresidenten og en m\u00f8tende stortingsrepresentant var delaktig i tildelingen av Nobels fredspris i 2009. Prisen gikk da til den ferske amerikanske presidenten Barack Obama, som selv ble sv\u00e6rt overrasket over tildelingen.\n\nNi dager etter at Jagland formelt hadde g\u00e5tt av som stortingspresident, annonserte han som leder av Nobelkomiteen vinneren av fredsprisen.\n\nKan ikke trekke seg\n\nCarl I. Hagen fikk 4. plassen p\u00e5 Oslo Frps stortingsliste etter at Aina Stenersen, som egentlig var nominert, trakk seg p\u00e5 nominasjonsm\u00f8tet. Siden Siv Jensen er finansminister, er det Hagen som vil bli innkalt som vara dersom en av Oslo Frps to stortingsrepresentanter skulle trenge erstatter.\n\nDer b\u00e5de Ytterhorn, Jagland og Valle hadde ni m\u00e5neder igjen av stortingsperioden da de ble valgt som medlemmer i Nobelkomiteen, har Hagen tre \u00e5r og ni m\u00e5neder igjen.\n\nHagen har i et brev til Frps stortingsgruppe ytret \u00f8nske om \u00e5 trekke seg fra vervet som vara. Det har han etter Grunnloven ikke anledning til, if\u00f8lge presidentskapet. Det skal sv\u00e6rt mye til for \u00e5 f\u00e5 permisjon ut perioden for stortingsrepresentanter som f\u00e5r verv eller stillinger andre steder. Av representanter som ikke skulle inn i regjeringsapparatet, er det bare tre som har f\u00e5tt slike langvarige permisjoner.\n\nLes hvilke stortingsrepresentanter som har f\u00e5tt permisjon her.\n\nFrp har n\u00e5 foresl\u00e5tt at presidentskapet skal sette ned et utvalg for \u00e5 vurdere prosessen og valgbarheten til de komiteer, utvalg og nemnder som Stortinget oppnevner. Om Hagen vil bli valgt som medlem i Nobelkomiteen, vet man forel\u00f8pig ikke.\n\nN\u00e5r det gjelder sittende stortingsrepresentanter som har blitt valgt inn i Nobelkomiteen de siste \u00e5rene kan vi oppsummere slik:\n\u2022 Det stemmer at Inger-Marie Ytterhorn ble medlem av komiteen mens hun var vara til Stortinget. Hun hadde formelt ett \u00e5r og ni m\u00e5neder igjen av perioden.\n\u2022 Det er ogs\u00e5 riktig at Ytterhorn ved minst \u00e9n anledning m\u00f8tte i Stortinget mens hun satt i Nobelkomiteen.\n\u2022 Thorbj\u00f8rn Jagland ble valgt inn i komiteen da han satt som stortingspresident. Han hadde frasagt seg gjenvalg, men hadde formelt ni m\u00e5neder igjen av perioden.\n\u2022 Ogs\u00e5 \u00c5got Valle gikk inn i Nobelkomiteen da hun hadde ni m\u00e5neder igjen som stortingsrepresentant. Hun stilte ikke til valg i p\u00e5f\u00f8lgende periode.\n\u2022 B\u00e5de Jagland og Valle deltok p\u00e5 m\u00f8tene i komiteen mens de satt p\u00e5 Stortinget.\n\u2022 Frp foreslo \u00e5 p\u00e5legge Jagland og Valle \u00e5 ikke m\u00f8te i Nobelkomiteen f\u00f8r de var ute av Stortinget.\n\u2022 N\u00e5 har Frp innstilt vararepresentant Carl I. Hagen som medlem i komiteen til tross for at han har mer enn tre \u00e5r igjen av stortingsperioden.", "lang": "no"}