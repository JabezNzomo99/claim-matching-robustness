{"title": "Gli stranieri regolari e occupati sono una \u201cparte minoritaria\u201d?", "subtitle": "", "author": "pagellapolitica.it", "date": null, "vclaim_id": "vclaim-id-4917", "url": "https://pagellapolitica.it/dichiarazioni/8070/gli-stranieri-regolari-e-occupati-sono-una-parte-minoritaria", "vclaim": "\u00abGli immigrati sono all'incirca 5mln: 1mln sono irregolari; una parte consistente sono familiari a carico; un'altra parte sono disoccupati; la parte minoritaria sono regolari e occupati\u00bb.\n\nLa componente straniera in Italia \u00e8 fatta di persone in regola con le norme sull\u2019immigrazione, sia residenti che non residenti, e di immigrati non regolari. Per gli stranieri regolari non residenti e per gli immigrati non regolari si possono utilizzare solo stime, visto che non rientrano nelle periodiche misurazioni Istat sulla popolazione.\n\nPer gli irregolari, una delle stime pi\u00f9 citate \u00e8 quella contenuta nel realizzato dalla Fondazione Ismu, ente di ricerca con sede a Milano che si occupa di ricerche sociali e sui fenomeni migratori, nel cui consiglio di amministrazione siedono rappresentanti di Fondazione Cariplo, Regione Lombardia, Camera di Commercio di Milano e Fondazione San Carlo.\n\nIl numero complessivo degli stranieri \u00e8 valutato nel rapporto, al 1\u00b0 gennaio 2017, in 5.958.000 persone (regolari e irregolari), in aumento del 1,5% (87 mila persone) rispetto all\u2019anno precedente. Tra i regolari, l\u201985% \u00e8 iscritto all\u2019anagrafe di un comune italiano. Coloro che, invece, sono in possesso di un regolare permesso di soggiorno ma non sono iscritti all\u2019anagrafe di nessun comune italiano (gli stranieri regolari non residenti) sono circa 420 mila.\n\nNel 2017, registra l\u2019Istat, i cittadini stranieri inattivi in et\u00e0 lavorativa (15-64 anni) erano un milione 149 mila, di cui il 73 per cento circa donne (835 mila)*. Il rapporto ISMU sottolinea che il fenomeno \u00e8 accentuato per alcune comunit\u00e0: tra le donne pakistane oltre nove su dieci (il 92,9% nel 2016) sono inattivo, tra quelle del Bangladesh ed egiziane oltre l\u201980 per cento.\n\nMentre parlava della categoria dei disoccupati stranieri durante la trasmissione, l'esponente di Forza Italia ha anche notato per inciso che i disoccupati stranieri sono di pi\u00f9 rispetto a quelli italiani. Se guardiamo al tasso di disoccupazione, Brunetta ha in effetti ragione: nel corso del 2016 la disoccupazione tra i cittadini italiani era dell\u201911,2 per cento, oltre quattro punti percentuali in meno rispetto agli stranieri. Il tasso di disoccupazione complessivo dei residenti era dell\u201911,7 per cento.\n\nInfine, vediamo quanti sono i \u201cregolari e occupati\u201d. I dati Istat parlano di 2.401.000 stranieri occupati nel 2016, con un tasso di occupazione del 59,5 per cento. La percentuale \u00e8 leggermente pi\u00f9 alta rispetto alla popolazione italiana, che si ferma al 57 per cento.\n\nSe teniamo conto del totale degli stranieri regolari e irregolari stimato dall\u2019ISMU - circa sei milioni - gli occupati regolari sono quindi il 40 per cento.\n\nPer avere un termine di paragone, all\u2019interno della popolazione con cittadinanza italiana, 55,5 milioni nel 2016*, gli occupati erano 20,3 milioni, circa il 36,5 per cento. In altre parole, il rapporto tra quanti lavorano e quanti no \u00e8 ancora pi\u00f9 alto se consideriamo solo gli stranieri. Il che fa nascere dubbi sulla bont\u00e0 di fondo del ragionamento di Brunetta, che tramite l\u2019isolamento dei regolari e occupati nella popolazione straniera conclude che essa sia un costo netto per l\u2019Italia. Ad ogni modo, la sua conclusione non \u00e8 oggetto di questa analisi, e dunque non ci addentriamo di pi\u00f9 sul punto.\n\nRenato Brunetta ha affermato che in Italia si contano circa cinque milioni di immigrati di cui un milione irregolare, molti sono familiari a carico, molti disoccupati e solo una \u201cparte minoritaria\u201d rientra tra i regolari e occupati.\n\nQuesta affermazione contiene parecchie inesattezze. Per prima cosa, se contiamo anche gli irregolari - come Brunetta intende chiaramente fare, nel suo ragionamento - gli stranieri in Italia sono sei milioni e non cinque, per lo meno a dar credito alle stime pi\u00f9 affidabili in tema. Gli \u201cirregolari\u201d sono stimati intorno al mezzo milione di persone, e non al milione. A meno che Brunetta non volesse includere in questo numero anche i regolari non iscritti all\u2019anagrafe (non residenti), che sono oltre 400 mila persone e che farebbero salire il conto degli stranieri non residenti, appunto, intorno al milione. Ma in questo secondo caso sarebbe scorretto qualificare i non residenti come \u201cirregolari\u201d, perch\u00e9 si tratta di persone che hanno un permesso di soggiorno.\n\nI familiari a carico stranieri si possono stimare intorno ai 2,1 milioni di persone tra i soli regolari, sommando inattivi e minori di 15 anni; i disoccupati sono invece oltre 400 mila. Restano i \u201cregolari e occupati\u201d, che erano 2,4 milioni nel 2016: circa quattro stranieri su dieci. \u00c8 in effetti meno della met\u00e0 (anche se il rapporto tra i cittadini italiani \u00e8 ancora pi\u00f9 basso). Insomma, tante inesattezze nei numeri richiamati da Brunetta: \u201cN\u00ec\u201d per lui.", "lang": "it"}