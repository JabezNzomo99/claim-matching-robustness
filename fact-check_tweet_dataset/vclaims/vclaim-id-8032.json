{"title": "Il 95% dei migranti sbarcati in Italia e Grecia gi\u00e0 ricollocati in Europa. Possibile?", "subtitle": "Abbiamo verificato le entusiastiche affermazioni del\u00a0presidente della Commissione Ue, Juncker\u00a0sull'allarme rifugiati. Come stanno davvero le cose", "author": "www.agi.it", "date": "2018-01-18T06:40+0100", "vclaim_id": "vclaim-id-8032", "url": "https://www.agi.it/fact-checking/migranti_rifugiati-3381609/news/2018-01-18/", "vclaim": "\u200bDurante la seduta plenaria dell\u2019Europarlamento del 16 gennaio a Strasburgo, il presidente della Commissione Europea Jean-Claude Juncker ha dichiarato: \"Contrariamente a quanto ci dicevano le Cassandre, il ricollocamento sta funzionando. Pi\u00f9 del 95 per cento di quanti si sono registrati in Grecia e Italia sono stati ricollocati\", e ha proseguito dicendo che 11 mila persone dall\u2019Italia e 21 mila dalla Grecia sono gi\u00e0 state accolte in altri paesi dell\u2019Unione (qui il video del discorso, in inglese: la dichiarazione \u00e8 a 4\u2019 02\u2019\u2019).\n\nIl programma di ricollocamento dei migranti arrivati in Italia, Grecia e Ungheria, proposto dalla Commissione Europea, \u00e8 stato adottato con due decisioni del Consiglio UE - del 14 e 22 settembre 2015 - per dare una risposta comunitaria alla crisi migratoria che si stava verificando principalmente nei paesi del Sud del continente e lungo la cosiddetta \u201crotta balcanica\u201d.\n\nAl momento delle due direttive, 160.000 persone dovevano venire ricollocate dall\u2019Italia, dalla Grecia e dall\u2019Ungheria verso gli altri Paesi dell\u2019Unione tra quelle arrivate nell\u2019arco dei due anni tra settembre 2015 e settembre 2017. L\u2019Ungheria scelse di non far parte della misura, sottraendo 55.000 persone dal totale, mentre altri 7.745 posti si persero perch\u00e9 parte dei posti dovevano essere resi disponibili su base volontaria e il totale di quella parte (40.000 persone) venne quindi rivisto al ribasso. In definitiva, 98.255 persone fu il tetto fissato legalmente dalle autorit\u00e0 europee. Per la Grecia, il totale definitivo era di 63.302 persone, mentre per l\u2019Italia di 34.953.\n\nPoich\u00e9 gli arrivi in Grecia si sono ridotti tantissimo, in seguito all\u2019accordo UE-Turchia, e la maggior parte delle persone che sbarcano in Italia non possono accedere al programma, i numeri concreti sono scesi ancora. Abbiamo contattato la Presidenza della Commissione UE, che ci ha fornito un documento in cui il totale \u00e8 fissato in 35.245 persone: circa un terzo del numero iniziale.\n\nIl motivo per cui i ricollocamenti previsti sono di fatto molti meno risiede nelle nazionalit\u00e0 di provenienza. I richiedenti asilo devono avere una ragionevole possibilit\u00e0 di vedere accolta la loro domanda, per accedere al programma. La possibilit\u00e0 viene calcolata in base alla nazionalit\u00e0: \u00e8 abbastanza alta quella di chi viene da Paesi che hanno un tasso di accoglimento delle domande superiore al 75% a livello europeo.\n\nIl ricollocamento \u00e8 finanziato dall\u2019UE che, per ogni richiedente asilo interessato, concede 500 euro all\u2019Italia per le spese di trasporto e 6.000 ad ogni stato che accoglie. La valutazione delle richieste d\u2019asilo avviene nei Paesi d\u2019arrivo, che concedono quindi lo status di rifugiato e il diritto di risiedere nel Paese stesso.\n\nIl programma ha incontrato subito forti resistenze da parte di molti Paesi che avrebbero dovuto partecipare ed \u00e8 cominciato a ritmo lentissimo: a inizio del 2016, appena 257 migranti erano stati ricollocati dall\u2019Italia e 157 dalla Grecia, lo 0,64 per cento del totale allora previsto.\n\nNei mesi successivi le cose sono migliorate. Un\u2019accelerazione si \u00e8 avuto nel corso del 2017, con una media di 2.300 trasferimenti mensili a partire da febbraio dello scorso anno, secondo i dati europei.\n\nVeniamo ai numeri di oggi. Al 10 gennaio 2018, i dati dell\u2019Organizzazione Mondiale per le Migrazioni (IOM), che collabora al programma, dicono che un totale di 33.183 persone sono state ricollocate in 24 Paesi, e di queste 21.716 venivano dalla Grecia e 11.467 dall\u2019Italia. Quasi un terzo del totale (10.265) sono state accolte dalla Germania, con la Francia seconda a distanza (4.859).\n\nQuesti numeri sono confermati dalla Commissione, nella sua tabella di aggiornamento sul programma. Spicca il fatto che alcuni Paesi dell\u2019Est Europa non hanno dato alcun supporto al meccanismo di ricollocamento, nonostante fossero obbligati legalmente a farlo e abbiano tentato senza successo procedimenti legali.\n\nLa Commissione UE ha avviato procedure di infrazione: Polonia e Ungheria non hanno accolto neppure un richiedente asilo, con diversi altri Paesi fermi a numeri a due cifre come l\u2019Austria (17 in tutto) e la Repubblica Ceca (12).\n\nAlcuni stati membri, al contrario, hanno accolto pi\u00f9 persone di quante legalmente previste: la Finlandia 1.981 persone, oltre il triplo; la Germania 10.265, un quinto in pi\u00f9; la Lettonia 321, cinque volte tanto. Le quote assegnate a ciascun Paese sono calcolate tenendo conto di popolazione, PIL, numero di richiedenti asilo nei quattro anni precedenti e tasso di disoccupazione.\n\nComunque sia, la Commissione ci ha comunicato che ad oggi restano meno di duemila persone (per la precisione 1.897) da ricollocare, tra quante si trovano in Italia e Grecia: poich\u00e9 il totale attuale (dati IOM) \u00e8 di 33.183, e la cifra finale degli inclusi nel programma \u00e8 di 35.245, Juncker ha ragione nel dire che il 95 per cento delle persone registrate \u00e8 stata ricollocata (per la precisione il 94,1%).\n\nIl presidente della Commissione UE Jean-Claude Juncker ha citato solo i numeri dei \u201cregistrati\u201d al programma di ricollocamento, e in base a quelli il programma ha in effetti raggiunto la percentuale del 95 per cento. Ma per chi ricorda i numeri iniziali - che si ritrovano ancora nei documenti ufficiali - il meccanismo di ricollocamento ha ottenuto risultati molto lontani dagli annunci di allora.\n\nAnche se le persone arrivate prima della fine di settembre continueranno ad essere ricollocate, il programma non \u00e8 stato rinnovato e al momento non c\u2019\u00e8 accordo su un piano permanente, n\u00e9 su cosa fare delle persone che arriveranno dopo settembre. L\u2019argomento \u00e8 sul piatto nei negoziati per una revisione del trattato di Dublino, che per\u00f2 al momento sono fermi.", "lang": "it"}