{"title": "Conte ha ragione sui rapporti economici tra Italia e Mozambico", "subtitle": "", "author": "pagellapolitica.it", "date": null, "vclaim_id": "vclaim-id-46634", "url": "https://pagellapolitica.it/dichiarazioni/8340/conte-ha-ragione-sui-rapporti-economici-tra-italia-e-mozambico", "vclaim": "Durante la conferenza stampa che si \u00e8 tenuta in seguito, il premier italiano ha parlato (min. 3:15) dei rapporti economici tra i due Paesi. Secondo Conte \u00abl'Italia \u00e8 ormai il primo investitore europeo\u00bb in Mozambico, \u00abil terzo in assoluto, con investimenti di oltre 3 miliardi negli ultimi 7 anni\u00bb.\n\nNel rapporto di infoMercatiEsteri (portale del ministero degli Affari Esteri) aggiornato al 6 giugno 2019 e interamente dedicato alle relazioni tra il nostro Paese e il Mozambico si legge, infatti, che \u00abl\u2019Italia, con 3,2 miliardi di dollari di investimenti negli ultimi sette anni (2012-2018), \u00e8 il primo investitore europeo [in Mozambico n.d.r.]\u00bb e \u00abil terzo a livello globale\u00bb. Ragionando in euro, si tratta di circa 2,85 miliardi di euro in 7 anni.\n\nIn Europa siamo seguiti dai Paesi Bassi (1,2 miliardi di dollari in 7 anni), dal Portogallo (636 milioni di dollari) e dal Regno Unito (333 milioni di dollari). Nel mondo investono pi\u00f9 di noi solo gli Stati Uniti (5 miliardi di dollari) e gli Emirati Arabi Uniti (4,8 miliardi di dollari).\n\nCome mostrano ancora i dati della Farnesina, l'Italia negli ultimi anni ha sempre ricoperto delle buone posizioni tra gli investitori europei. Se, infatti, nel 2018 hanno fatto meglio di noi i Paesi Bassi, nel 2017, nel 2016 e nel 2015 l'Italia \u00e8 stato il primo investitore europeo e ha sempre ricoperto il terzo o il quarto posto a livello mondiale.\n\nLe esportazioni italiane sono cresciute, tra il 2017 e il 2018, del 59 per cento toccando i 63 milioni di euro. Il maggior contributo \u00e8 stato dato dai prodotti chimici (soprattutto i fertilizzanti) che hanno registrato un incremento del 198 per cento rispetto al 2017.\n\nAnche le importazioni italiane hanno registrato un aumento: tra il 2017 e il 2018 si parla di una crescita pari al 14 per cento (circa 460 milioni di euro). L'86 per cento delle importazioni italiane del 2018 ha interessato i prodotti metallurgici, soprattutto l'alluminio.\n\nCome ha evidenziato a settembre 2018 l'Agenzia ICE (l'Istituto nazionale per il commercio estero), il saldo commerciale \u00e8 tradizionalmente \u00absquilibrato a favore del Mozambico\u00bb. Inoltre, \u00abgli ingenti giacimenti di gas naturale e la ricchezza mineraria del Paese (carbone, grafite e sabbie pesanti in particolare) continueranno ad attrarre nel medio termine importanti flussi di investimenti esteri diretti, alimentando anche il relativo indotto e creando cos\u00ec nuovi spazi anche per le piccole e medie imprese\u00bb.\n\nIl presidente del Consiglio riporta dei dati corretti e in linea con i documenti ufficiali. Secondo quanto \u00e8 stato condiviso a inizio giugno 2019 dalla Farnesina, guardando agli ultimi 7 anni, l'Italia ha investito in Mozambico 3,2 miliardi di dollari rappresentando il primo investitore europeo e il terzo mondiale.\n\nSottolineiamo, per\u00f2, come questo risultato sia valido su un arco temporale cos\u00ec ampio. Se si guarda ai dati annuali non \u00e8 sempre stato cosi. Ad esempio nel 2018, ultimo anno per cui ci sono dati aggiornati, l'Italia ha perso il primato posizionandosi al secondo posto dietro ai Paesi Bassi tra gli investitori europei in Mozambico.", "lang": "it"}