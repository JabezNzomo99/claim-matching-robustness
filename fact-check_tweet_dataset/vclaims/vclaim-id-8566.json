{"title": "Ile ludzi nie uzbiera\u0142o nawet na najni\u017csz\u0105 emerytur\u0119?", "subtitle": "Ile os\u00f3b nie uzbiera\u0142o nawet na najni\u017csz\u0105 emerytur\u0119? Odpowied\u017a znajdziecie w naszej analizie wypowiedzi Mariusza B\u0142aszczaka.", "author": "demagog.org.pl", "date": null, "vclaim_id": "vclaim-id-8566", "url": "https://demagog.org.pl/wypowiedzi/ile-osob-nie-uzbieralo-na-najnizsza-emeryture/", "vclaim": "Ile ludzi nie uzbiera\u0142o nawet na najni\u017csz\u0105 emerytur\u0119?\n\nDok\u0142adny opis aktualnie istniej\u0105cego systemu emerytalnego zosta\u0142 przedstawiony w \u201cPrzegl\u0105dzie funkcjonowania systemu emerytalnego\u201d opublikowanym w czerwcu 2013 r. przez Ministerstwo Pracy i Polityki Spo\u0142ecznej oraz Ministerstwo Finans\u00f3w. Podstaw\u0105 prawn\u0105 obecnego systemu jest reforma z 1999 roku, funkcjonuje on zatem od 16, a nie od 30 lat.\n\nWcze\u015bniej, do 1998 roku funkcjonowa\u0142 w Polsce repartycyjny system emerytalny o zdefiniowanym \u015bwiadczeniu. Opiera\u0142 si\u0119 on na za\u0142o\u017ceniu, i\u017c sk\u0142adki os\u00f3b pracuj\u0105cych finansuj\u0105 bie\u017c\u0105ce wyp\u0142aty emerytur, a wysoko\u015b\u0107 emerytury by\u0142a ustalana na podstawie zarobk\u00f3w z wybranych lat pracy i okresu podlegania ubezpieczeniom. W roku 1999 utworzono system oparty o dwa filary o charakterze publicznym i obowi\u0105zkowym (I filar \u2013 repartycyjny; II filar czyli OFE \u2013 kapita\u0142owy) oraz trzeci dobrowolny filar ubezpiecze\u0144 prywatnych. Na skutek reformy system o zdefiniowanym \u015bwiadczeniu zosta\u0142 zast\u0105piony systemem o zdefiniowanej sk\u0142adce. W zwi\u0105zku z tym wielko\u015b\u0107 wyp\u0142acanej emerytury zale\u017cy od wysoko\u015bci wszystkich wp\u0142aconych sk\u0142adek i oczekiwanej d\u0142ugo\u015bci \u017cycia.\n\nReforma obj\u0119\u0142a osoby urodzone po 1948 roku,przy czym w stosunku do os\u00f3b urodzonych przed 1969 zastosowano klauzul\u0119 umo\u017cliwiaj\u0105c\u0105 tej grupie obywateli rezygnacj\u0119 z uczestnictwa w cz\u0119\u015bci kapita\u0142owej systemu. Ponadto, poza systemem powszechnym istniej\u0105 tak\u017ce systemy bran\u017cowe obejmuj\u0105ce rolnik\u00f3w, g\u00f3rnik\u00f3w, s\u0142u\u017cby mundurowe, s\u0119dzi\u00f3w i prokurator\u00f3w.\n\nZak\u0142ad Ubezpiecze\u0144 Spo\u0142ecznych nie przestawia oficjalnych prognoz odno\u015bnie wysoko\u015bci przysz\u0142ych emerytur. Tego typu symulacja zosta\u0142a przeprowadzona przez firm\u0119 doradcz\u0105 Capital Strategy, zarz\u0105dzan\u0105 przez by\u0142ego wiceministra finans\u00f3w Stefana Kawalca, na potrzeby raportu pt. \u201eJak mobilizowa\u0107 dodatkowe oszcz\u0119dno\u015bci emerytalne ?\u201d. Wed\u0142ug danych przedstawionych w raporcie \u201eUdzia\u0142 emeryt\u00f3w, kt\u00f3rych emerytura nie przekroczy progu emerytury minimalnej w og\u00f3lnej liczbie os\u00f3b, kt\u00f3rym przyznano emerytury w danym roku\u201d, w roku 2060 mo\u017ce wynie\u015b\u0107 od 25 do maksymalnie 50% os\u00f3b wp\u0142acaj\u0105cych sk\u0142adki. Powy\u017csze dane przywo\u0142ywane s\u0105 w publikacjach Dziennika Gazeta Prawna, Onet Biznes oraz na stronie internetowej Rzecznika Finansowego.", "lang": "pl"}