{"title": "Nei, indisk studie tyder ikke p\u00e5 at koronaviruset er skapt i et laboratorium", "subtitle": "Forfatterne av den omtalte studien trakk den tilbake etter bare noen f\u00e5 dager.", "author": "www.faktisk.no", "date": null, "vclaim_id": "vclaim-id-50310", "url": "https://www.faktisk.no/faktasjekker/1L9/nei-indisk-studie-tyder-ikke-pa-at-koronaviruset-er-skapt-i-et-laboratorium", "vclaim": "4. februar publiserte nettstedet NY1.no en artikkel der det p\u00e5st\u00e5s at koronaviruset covid-19 kan v\u00e6re menneskeskapt. Tittelen p\u00e5 artikkelen er \u00abCoronaviruset kan v\u00e6re menneskeskapt if\u00f8lge indisk studie\u00bb.\n\nKilden til p\u00e5standen er en indisk studie som ble lastet opp til BioRxiv, et nettsted der forskere kan dele utkast til artikler og andre forel\u00f8pige forskningsresultater. Studier som blir lastet opp til BioRxiv er ikke antatt for publisering i et vitenskapelig tidsskrift, og har ikke n\u00f8dvendigvis gjennomg\u00e5tt fagfellevurdering.\n\nStudien det er snakk om er basert p\u00e5 analyser av genmaterialet i covid-19, der viruset blant annet sammenlignes med SARS og HIV. Den ble etter kort tid trukket tilbake av forfatterne etter massiv kritikk fra fagfeller.\n\nNY1.no skriver ogs\u00e5 at forskerne er \u00abforvirret\u00bb over likhetene mellom covid-19 og HIV. Videre skriver nettstedet:\n\nMen ingenting tyder p\u00e5 at koronaviruset er menneskeskapt, og studien NY1.no viser til, har alvorlige mangler.\n\nP\u00e5standen om at den indiske studien tyder p\u00e5 at koronaviruset er menneskeskapt ble faktasjekket av Factcheck.org 7. februar. Faktasjekken deres viser til uttalelser fra flere forskere som peker p\u00e5 alvorlige mangler ved studien.\n\nFactcheck.org intervjuet Kristian G. Andersen, som er forskningsleder ved Institutt for mikrobiologi og immunologi ved Scripps Research Translational Institute. Han sier til faktasjekkerene at den indiske studien er basert p\u00e5 en misforst\u00e5else av hvordan virus skal analyseres.\n\nAndersen sier ogs\u00e5 at forskerne bak studien burde sammenlignet covid-19 med virus fra flaggermus, ikke bare SARS:\n\n\u2013 Hvis forfatterne hadde sammenlignet nCoV (en annen betegnelse p\u00e5 covid-19, red.anm.) med virus fra flaggermus, ville de ha innsett at peptidene ogs\u00e5 finnes i flaggermusvirus \u2013 og at de fleste p\u00e5 ingen m\u00e5te kommer fra HIV.\n\nHer er noen flere eksempler p\u00e5 kritikken som ble rettet mot den indiske studien p\u00e5 BioRxiv:\n\u2022 En forsker som kommenterer artikkelen skriver at likhetene mellom HIV og covid-19 er \u00abmeningsl\u00f8se\u00bb. Han viser ogs\u00e5 til at proteinene de indiske forskerne bruker som belegg for \u00e5 hevde at covid-19 ligner p\u00e5 HIV, har en helt annen funksjon i koronavirus enn i HIV-viruset.\n\u2022 En annen forsker skriver at han gjennomf\u00f8rte tester av covid-19. Disse fant ikke noen klare likheter med HIV. I stedet lignet viruset klart mer p\u00e5 et kjent koronavirus som stammer fra flaggermus.\n\u2022 En tredje forsker skriver p\u00e5 Twitter at han ogs\u00e5 har sammenlignet covid-19 med andre virus, og funnet at det er klart beslektet med koronavirus fra flaggermus.\n\u2022 Forskeren som kalte likhetene \u00abmeningsl\u00f8se\u00bb p\u00e5peker ogs\u00e5 f\u00f8lgende: \u00abAlle de fire identifiserte aminosyreinnsatsene er ekstremt korte, og kan finnes i genomet til mange andre organismer, ikke bare HIV. Med andre ord er hovedfunnene i dette arbeidet utelukkende et sammentreff som i h\u00f8yeste grad m\u00e5tte forventes.\n\nOppsummert er det sv\u00e6rt f\u00e5 grunner til \u00e5 feste lit til den indiske studien NY1.no baserer artikkelen sin p\u00e5. Tvert i mot ser den vitenskapelige kvaliteten p\u00e5 studien ut til \u00e5 v\u00e6re s\u00e5 lav at den ikke viser noe som helst, langt mindre at covid-19-viruset er skapt i et laboratorium.\n\nP\u00e5standen fra NY1.no om at studien viser at koronaviruset kan v\u00e6re skapt i et laboratorium, er alts\u00e5 helt feil.\n\nF\u00f8lgen av kritikken var at forskerne trakk tilbake studien bare f\u00e5 dager etter at den ble lastet opp p\u00e5 BioRxiv.\n\nI et innlegg p\u00e5 BioRxivs Disqus-forum, skriver Prashant Pradhan, en av forfatterne bak studien, at det ikke var deres hensikt \u00e5 gi n\u00e6ring til konspirasjonsteorier rundt koronaviruset:\n\nForskerne som opprinnelig laget studien, skriver alts\u00e5 selv at den ble feiltolket av \u00abnyhetsplattformer\u00bb og i sosiale medier.\n\nP\u00e5standen om at koronaviruset kan v\u00e6re menneskeskapt har blitt spredd b\u00e5de internasjonalt og i Norge.\n\nNettstedet ZeroHedge, som ogs\u00e5 NY1.no viser til, var blant dem som brukte den indiske studien som utgangspunkt for \u00e5 spekulere i om koronaviruset er et menneskeskapt biologisk v\u00e5pen. Forfatteren av artikkelen kaller seg \u00abTyler Durden\u00bb, etter Brad Pitts karakter i filmen \u00abFight Club\u00bb. Spekulasjonene ble kalt \u00abgrunnl\u00f8se\u00bb av faktasjekkerne i Factcheck.org.\n\nZeroHedge har ogs\u00e5 tidligere markert seg med konspiratoriske p\u00e5stander om koronaviruset. I februar ble nettstedet utestengt fra Twitter for \u00e5 ha delt personlig informasjon om en kinesisk forsker de hevdet kjente opphavet til koronaviruset.\n\nI Norge er artikkelen fra NY1.no delt over 500 ganger p\u00e5 Facebook og kommentert mer enn 700 ganger, blant annet i den \u00e5pne Facebook-gruppen \u00abHege Storhaugs Tilhengere\u00bb.\n\nBlant kommentarene i gruppen er det flere som trekker artikkelen fra NY1.no inn i st\u00f8rre konspirasjonsteorier.\n\nFlere fremmer konspirasjoner om at utbruddet av covid-19 egentlig er et biologisk angrep med m\u00e5l om \u00e5 redusere verdens befolkningstall. Dette er en p\u00e5stand som ofte dukker opp i konspirasjonsteorier om FN-resolusjonen Agenda 21, en snart 27 \u00e5r gammel handlingsplan for global b\u00e6rekraft og utvikling.\n\nIf\u00f8lge konspirasjonsteoriene er den skjulte planen med Agenda 21 en koordinert overtakelse av verden i regi av enkelte stater, styrt gjennom FN.\n\nEn annen kommentar lenker til en video der det hevdes at en donasjon p\u00e5 hundre millioner dollar fra stiftelsen til Microsoft-grunnlegger Bill Gates er en del av et st\u00f8rre komplott for \u00e5 tjene penger p\u00e5 pandemien. Videoen er laget av den amerikanske youtuberen Spiro Skouras, som blant annet er tilknyttet det alternative nyhetsnettstedet ActivistPost.com.\n\nDette er ikke f\u00f8rste gang Bill og kona Melinda Gates trekkes inn i konspirasjonsteorier rundt det nye koronaviruset. I januar publiserte nettstedet InfoWars en artikkel om at blant annet Gates-stiftelsen foruts\u00e5 opp mot 65 millioner d\u00f8dsfall som f\u00f8lge av det nye koronaviruset, etter at stiftelsen selv simulerte en lignende pandemi flere m\u00e5neder f\u00f8r utbruddet i Wuhan i januar. Dette ble tilbakevist av amerikanske Factcheck.org.\n\nGates-stiftelsen var involvert i \u00f8velsen Event 201, der en rekke globale pandemi-scenarioer ble simulert i regi av amerikanske Center For Health Security i oktober 2019.", "lang": "no"}