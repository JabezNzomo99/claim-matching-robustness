{"title": "No, i nuovi limiti al contante non sono al livello francese", "subtitle": "", "author": "pagellapolitica.it", "date": null, "vclaim_id": "vclaim-id-8265", "url": "https://pagellapolitica.it/dichiarazioni/6669/no-i-nuovi-limiti-al-contante-non-sono-al-livello-francese", "vclaim": "Dalle frequenze di RTL 102.5, il Presidente del Consiglio ha dichiarato il 13 ottobre che il limite all\u2019utilizzo del contante dei pagamenti sar\u00e0 alzato da 1.000 a 3.000 euro, e ha aggiunto che questa modifica riporter\u00e0 i livelli \u00aballa media europea\u00bb. Ha poi citato pi\u00f9 precisamente il caso della Francia, che avrebbe quindi gli stessi limiti proposti dal nuovo provvedimento contenuto nella Legge di Stabilit\u00e0.\n\nVediamo ora se la modifica apportata dal governo Renzi inserisce davvero l\u2019Italia nella \u00abmedia europea\u00bb. Secondo questa scheda riassuntiva di Federpreziosi, questa mappa a cura dell\u2019 e questo documento della Cgia di Mestre, otto Paesi europei non hanno limitazioni nell\u2019uso dei contanti (Cipro, Slovenia, Malta, Austria, Germania, Lituania, Lettonia e Islanda), mentre altri pongono limiti \u201cdeboli\u201d, come l\u2019iscrizione in un registro di chi accetta pagamenti oltre i 15.000 euro (Regno Unito) o volontari, purch\u00e9 stabiliti in anticipo dai contratti (Svezia e Finlandia).\n\nChi stabilisce un limite quantitativo lo fa comunque ponendolo pi\u00f9 in alto della nuova soglia italiana: in Spagna il vincolo \u00e8 di 2.500 euro per i residenti e di 15.000 per i non residenti, in Belgio la restrizione \u00e8 di 3.000 euro, in Polonia di 15.000, in Slovacchia il limite inferiore \u00e8 di 5.000. L\u2019Estonia stabilisce per legge un numero massimo di banconote che deve essere accettato (cinquanta, indipendentemente dal taglio). Gli unici due Paesi che hanno limitazioni simili alla nuova misura italiana sono la Grecia, con 1.500 euro, e il Portogallo con 1.000 euro.\n\n\u00c8 difficile, se non impossibile, capire quale sia la media tra i diversi Paesi perch\u00e9 - oltre ai numerosi casi in cui i limiti non ci sono - parecchi adottano criteri diversi, distinguendo tra transazioni tra privati e transazioni commerciali, tra residenti e non residenti e cos\u00ec via. E' vero che l'attuale livello italiano parrebbe coincidere con quello pi\u00f9 stringente a livello europeo (il caso del Portogallo) e dunque, comunque la si guardi, alzare il tetto a 3.000 euro avvicinerebbe il Paese ad una prassi continentale pi\u00f9 lasca. Su questo tema per\u00f2 non si pu\u00f2 veramente parlare di una \"media europea\".\n\nIn breve: il riferimento a una \"media europea\" pare azzardato, anche se \u00e8 vero che l'attuale limite italiano \u00e8 il pi\u00f9 restrittivo dell'Ue, insieme a quello portoghese. La scelta dell\u2019esempio francese \u00e8 per\u00f2 poco felice, dal momento che il Paese ha di recente ridotto il limite da 3.000 a 1.000 euro, l'inverso di quello che propone Renzi. Per Pagella Politica la dichiarazione \u00e8 valutata con un \"Pinocchio andante\".", "lang": "it"}