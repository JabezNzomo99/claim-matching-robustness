{"title": "Il Mes avr\u00e0 condizioni? Molto difficile (ma non impossibile)", "subtitle": "", "author": "pagellapolitica.it", "date": null, "vclaim_id": "vclaim-id-48952", "url": "https://pagellapolitica.it/dichiarazioni/8610/il-mes-avra-condizioni-molto-difficile-ma-non-impossibile", "vclaim": "\u00abChi continua a parlare di assenza di \u201ccondizionalit\u00e0\u201d mente sapendo di mentire. Consiglio la lettura del comunicato stampa ufficiale di ieri dell'Eurogruppo (...) Al punto 5 della dichiarazione di ieri dell'Eurogruppo si ribadisce che monitoraggio e sorveglianza ci saranno! (...) Quindi se da un lato l'accesso al prestito del #Mes \u00e8 incondizionato, dall\u2019altro non c'\u00e8 alcuna garanzia che la Trojka non bussi alla nostra porta una volta entrati dentro il meccanismo!\u00bb\n\nSecondo la deputata, la presenza di condizionalit\u00e0 sarebbe dimostrato dal \u00abpunto 5 della dichiarazione di ieri [8 maggio n.d.r.] dell\u2019Eurogruppo\u00bb dove \u00absi ribadisce che monitoraggio e sorveglianza ci saranno\u00bb. Quindi, conclude Nesci, \u00abse da un lato l\u2019accesso al prestito del #Mes \u00e8 incondizionato, dall\u2019altro non c'\u00e8 alcuna garanzia che la Trojka non bussi alla nostra porta una volta entrati dentro il meccanismo\u00bb.\n\nMa come stanno le cose? Quali sono le condizioni del prestito, e qual \u00e8 il rischio che \u201carrivi la Troika\u201d? Andiamo a vedere i dettagli.\n\nDopo l\u2019approvazione da parte del Consiglio europeo, cio\u00e8 la riunione dei capi di Stato e di governo dell\u2019Unione europea, del 23 aprile \u00e8 proseguito il negoziato a livello europeo sulla questione e, da ultimo, l\u2019Eurogruppo \u00e8 tornato a esprimere la sua posizione l\u20198 maggio.\n\nNelle conclusioni dell\u20198 maggio \u2013 quella al centro della dichiarazione di Nesci \u2013 si legge (punto 4) quindi che \u00abl\u2019unica condizione per accedere al credito sar\u00e0 che gli Stati membri dell\u2019eurozona che chiedono il supporto si impegnino a usare questa linea di credito per finanziare i costi sanitari diretti e indiretti, cura e prevenzione collegati alla crisi dovuta al Covid-19\u00bb. La \u00abcondizione\u00bb da rispettare, insomma, sembrerebbe solo di spendere i soldi del prestito per spese sanitarie \u00abdirette e indirette\u00bb.\n\nVediamo ora punto 5 citato dalla deputata Nesci, che riguarda proprio il monitoraggio. Qui si legge che \u00abil monitoraggio e la sorveglianza dovrebbero essere commisurate alla natura simmetrica dello shock causato dalla Covid-19 (...) Accogliamo l\u2019intenzione della Commissione di utilizzare un quadro di monitoraggio e sorveglianza semplificato, limitato agli impegni dettagliati nei Piani di risposta pandemica [cio\u00e8 il documento con cui lo Stato che richiede il credito del Mes si impegna a usarlo solo per le spese sanitarie legate all\u2019emergenza Covid-19, n.d.r.], come definiti dalla lettera del 7 maggio del vice presidente della Commissione Valdis Dombrovskis e dal commissario Paolo Gentiloni\u00bb.\n\nSi legge infatti nella lettera di Dombrovskis e Gentiloni (punti 4 e 5) che la Commissione non intende attivare la procedura dell\u2019articolo 3 comma 7 del regolamento 472 del 2013. Questo regolamento, che viene citato anche dalla deputata Nesci nel suo post, \u00e8 quello che disciplina la sorveglianza rafforzata da parte delle istituzioni comunitarie sugli Stati che si trovano in grave difficolt\u00e0 economica.\n\nLa procedura dell\u2019articolo 3 comma 7, poi, \u00e8 in particolare quella per cui se la Commissione ritiene necessario che servano altri aggiustamenti strutturali da parte del Paese beneficiario (cio\u00e8 altre riforme), rispetto a quelli concordati al momento del prestito, lo propone al Consiglio, che pu\u00f2 approvare la proposta con un voto a maggioranza qualificata. Il fatto che non servano aggiustamenti strutturali per nessuno dei Paesi dell\u2019area euro \u00e8 gi\u00e0 stato messo nero su bianco dalla Commissione in una serie di documenti, che costituiscono la base su cui gli Stati che lo volessero potrebbero avanzare richieste di prestiti al nuovo strumento del Mes. L\u2019impegno della Commissione a non attivare la procedura dell\u2019art. 3 co. 7 \u00e8 insomma una garanzia che non cambino le carte in tavola dopo che il prestito \u00e8 stato richiesto.\n\nPer dare ancora maggiori garanzie agli Stati preoccupati di subire limitazioni alla propria sovranit\u00e0, la Commissione ha poi specificato che gli articoli 7 e 14 di questo regolamento \u2013 che prevedono una sorveglianza delle condizioni macroeconomiche e della situazione del settore finanziario del paese beneficiario \u2013 non si applicano alle operazioni della nuova linea di credito.\n\nInfine, la Commissione ha indicato (punto 6) che l'obbligo di sorveglianza che la Commissione ha su queste operazioni terminer\u00e0 nel momento in cui gli stati membri avranno speso i fondi ricevuti in prestito. Solo dopo questo momento, si legge nelle conclusioni dell\u2019Eurogruppo dell\u20198 maggio (punto 7), gli Stati si impegnano a rafforzare i propri fondamenti economici (cosa a cui sono comunque gi\u00e0 vincolati dal ).\n\nInsomma, la Commissione ha promesso di vigilare solo che i soldi vengano spesi per lo scopo previsto (costi sanitari diretti e indiretti legati all\u2019emergenza Covid-19) e non attiver\u00e0 procedure di controllo, memorandum d\u2019intesa o programmi di sorveglianza speciali, che sono gli strumenti invece usati in passato quando si \u00e8 parlato appunto di \u201cTrojka\u201d.\n\nCome hanno segnalatoanche alcuni accademici, il quadro che abbiamo tratteggiato ha un elemento di debolezza, che \u00e8 di tipo politico ma soprattutto legale: le conclusioni di un Eurogruppo, o le parole dei dirigenti del Mes, o la lettera dei commissari europei, non sono fonti di diritto dell\u2019Unione europea. Sono impegni di natura politica, una \u201c \u201d che teoricamente potrebbe cambiare in futuro.\n\nCome riconoscono gli stessi accademici che hanno avanzato questi dubbi, \u00e8 comunque vero che in passato diversi progressi dell\u2019Ue siano passati da atti politici prima che giuridici, e dunque sembra che anche quelli qui riportati godano di una certa affidabilit\u00e0.\n\nMa \u00e8 vero che ci sarebbe una certezza maggiore della mancanza di \u201ccondizionalit\u00e0\u201d se a breve queste novit\u00e0 sullo strumento di risposta alla pandemia nell\u2019ambito del Mes fossero rese stabili in atti normativi vincolanti possono dare.\n\nLa ricostruzione \u00e8 forzata: in base a quanto si legge nelle conclusioni dell\u2019Eurogruppo, insieme a quanto scritto nella lettera dei commissari Dombrovskis e Gentiloni, e nel sito ufficiale del Mes, l\u2019unica condizione prevista \u00e8 l\u2019impiego delle risorse ottenute dal Mes con questa linea di credito per lo scopo previsto.\n\nAnche la Commissione europea ha promesso di verificare questa unica condizione ed ha espressamente dichiarato che non si prevede l\u2019attivazione di quelle forme di controllo, e imposizione di piani di riforme concordate, che hanno caratterizzato in passato il ricorso al Mes da parte di altri Paesi, come ad esempio la Grecia. Una volta spesi i fondi ottenuti, poi, terminer\u00e0 anche la sorveglianza. Insomma, il rischio che \u201carrivi la Trojka\u201d \u00e8 esplicitamente escluso.\n\n\u00c8 per\u00f2 vero che gli atti ufficiali in questione abbiano valore politico pi\u00f9 che giuridico e che per avere una maggiore stabilit\u00e0, anche nel futuro, sarebbe preferibile venissero tradotti in atti normativi vincolanti. Insomma, rimane un margine di incertezza, per quanto piccolo, che non permette di eliminare del tutto il rischio: le garanzie che non \u201carriver\u00e0 la Troika\u201d ci sono, anche se non sono scritte nel pi\u00f9 solido degli strumenti giuridici. In conclusione, per Nesci un \u201cN\u00ec\u201d.\n\n* Trojka o Troika (\u201ctrio\u201d in russo) \u00e8 l\u2019espressione giornalistica con cui si \u00e8 indicato il gruppo formato da Bce, Fmi e Commissione europea per controllare l\u2019attuazione delle riforme concordate da parte dei Paesi che hanno ottenuto in passato il finanziamento da parte del Mes (o di analoghi strumenti precedenti) durante la crisi dei debiti sovrani in Europa.", "lang": "it"}