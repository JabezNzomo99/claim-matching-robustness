{"title": "Man kan ikke sl\u00e5 fast at menn har bedre stedsans enn kvinner", "subtitle": "Menn og kvinner bruker ulike strategier for \u00e5 finne frem. Evnen til \u00e5 finne frem avhenger derfor av situasjonen man er i.", "author": "www.faktisk.no", "date": null, "vclaim_id": "vclaim-id-37228", "url": "https://www.faktisk.no/faktasjekker/bLN/man-kan-ikke-sla-fast-at-menn-har-bedre-stedsans-enn-kvinner", "vclaim": "Denne faktasjekken er en del av et samarbeid med NRK Forbrukerinspekt\u00f8rene, og skiller seg derfor noe fra v\u00e5rt vanlige format. Faktasjekkene inng\u00e5r som egne innslag i FBIs sendinger p\u00e5 NRK TV. P\u00e5standene er utvalgt i samr\u00e5d med FBI.\n\nStedsans og kj\u00f8nnsforskjeller er for mange et tilbakevendende diskusjonstema, enten man er p\u00e5 skogstur, byferie eller biltur. Mange har hevdet at menn har bedre stedsans enn kvinner. Men stemmer det?\n\nI denne faktasjekken skal vi se n\u00e6rmere p\u00e5 p\u00e5standen \u00abMenn har best stedsans\u00bb, som var tittelen p\u00e5 en artikkel p\u00e5 forskningsnettstedet Gemini.no i 2015. Gemini.no publiserer forskningsnytt fra NTNU og SINTEF.\n\nAller f\u00f8rst: Stedsans og retningssans er ikke det samme. Asta Kristine H\u00e5berg, professor ved Institutt for nevromedisin p\u00e5 NTNU og leder for Nasjonal kompetansetjeneste for funksjonell MR, definerer stedsans slik til Faktisk.no:\n\n\u2013 Stedsans kan beskrives som den overordnede evnen til \u00e5 vite hvor du er og finne veien ved \u00e5 bruk av ulike strategier.\n\nRetningssansen er evnen til \u00e5 kjenne himmelretningen der du befinner deg.\n\n\u2013 Retningssansen er en del av stedsansen. Dagligtalen har ikke disse nyansene, sier H\u00e5berg.\n\nDen nobelprisvinnende forskeren Edvard Moser er enig med H\u00e5berg, og skriver dette til Faktisk.no:\n\nDet er likevel stedsans som ofte brukes i dagligtalen, ogs\u00e5 i p\u00e5standen fra Gemini-artikkelen som vi skal se n\u00e6rmere p\u00e5 i denne faktasjekken.\n\nAsta H\u00e5berg forteller at b\u00e5de allosentrisk og egosentrisk strategi er deler av stedsansen:\n\u2022 Allosentrisk strategi beskrives som \u00e5 ha et mentalt kart i hodet, og man bruker himmelretningen til \u00e5 finne frem.\n\u2022 Egosentrisk strategi beskrives som \u00e5 finne veien basert p\u00e5 hvordan landemerker er plassert, og hvordan man skal orientere seg i forhold til dem for \u00e5 finne frem.\n\nHar menn har best stedsans, slik det hevdes i Gemini-artikkelen fra 2015?\n\nNettstedets hovedkilde er Carl Pintzka, lege og forsker ved Nasjonal kompetansetjeneste for funksjonell MR p\u00e5 NTNU.\n\nI 2015 gjorde Pintzka flere studier som del av en doktorgradsavhandling. Han s\u00e5 blant annet p\u00e5 forskjeller i adferd og hjerneaktivitet mellom kvinner og menn som skulle navigere seg frem til landemerker i et virtuelt milj\u00f8. Testpersonene l\u00f8ste flere oppgaver med 3D-briller og en joystick p\u00e5 magen, og m\u00e5tte orientere seg i en virtuell labyrint p\u00e5 4500 kvadratmeter.\n\nTil Gemini.no forteller Pintzka at stedsansen til mennene var mer effektiv, og at de rett og slett fant raskere frem:\n\nI Carl Pintzkas navigasjonstest, gjorde alts\u00e5 menn det bedre enn kvinner. Samtidig konkluderer Pintzka slik, basert p\u00e5 de fire gjennomf\u00f8rte studiene:\n\nHvis hjernene til kvinner og menn ikke egentlig er s\u00e5 ulike, hvorfor sk\u00e5rer menn da bedre p\u00e5 navigasjonstesten?\n\nOverfor Faktisk.no trekker Pintzka frem at menn og kvinner bruker to ulike strategier: Menn bruker oftere himmelretningen, som vil si allosentrisk strategi og kvinner orienterer seg oftere etter en rute, som vil si egosentrisk strategi.\n\nIf\u00f8lge Pintzka viser studien at det er mer effektivt \u00e5 bruke himmelretningen, fordi det er en mer fleksibel strategi. Himmelretningene flytter seg ikke underveis.\n\nMR-bildene av hjernen viste at b\u00e5de menn og kvinner brukte store omr\u00e5der av hjernen n\u00e5r de skulle finne frem. Kvinnene aktiverte i st\u00f8rre grad frontale omr\u00e5der i hjernen (pannelapp), mens menn i st\u00f8rre grad brukte omr\u00e5der i mediale temporallapp (tinninglapp). Pintzka skriver at forskjellene i hjerneaktivitet kunne forklares av forskjeller i strategi og ferdighet.\n\nI en annen studie s\u00e5 Pintzka p\u00e5 hvilken effekt testosteron hadde p\u00e5 friske kvinners romlige evner og hjerneaktivering. De jobbet ut fra en hypotese om at testosteron ville \u00f8ke ferdighetene og hjerneaktiviteten i mediale temporallapp hos kvinnene.\n\nI navigeringsferdigheter ble det ikke funnet noen endring, men kvinnene som fikk testosteron ble bedre i enkelte romlige oppgaver og hadde \u00f8kt hjerneaktivitet i mediale temporallapp under navigering.\n\nProfessor Asta Kristine H\u00e5berg ved NTNU var Carl Pintzkas veileder i 2015. H\u00e5berg forteller at det er ting som tyder p\u00e5 at menn har en fordel i tester gjort i en virtuell verden:\n\n\u2013 I studien til Pintzka opplevde vi at syv av 53 testpersoner m\u00e5tte avbryte testingen i MR-maskinen fordi de ble s\u00e5 kvalme. Flest kvinner m\u00e5tte avbryte. Kvalme for\u00e5rsaket av et dataspill er knyttet opp mot bilsyke, der sanseinntrykk fra \u00f8yet og balanseorganet ikke stemmer overens, sier H\u00e5berg.\n\n\u2013 Om kvinner syns det er mer ubehagelig \u00e5 spille dataspill enn menn, kan p\u00e5virke resultatet. Det er ogs\u00e5 mulig at oppgaver med f\u00e6rre landemerker i spillet kan v\u00e6re en faktor.\n\nKaja Nordengen er lege og hjerneforsker ved Akershus Universitetssykehus og forfatter av boken \u00abHjernen er stjernen\u00bb. Hun er skeptisk til at de fleste navigasjonstestene gjort p\u00e5 mennesker er utf\u00f8rt i virtuelle landskap, og ikke i virkelige situasjoner. Pizkas studie er et eksempel p\u00e5 forskning gjort i et virtuelt landskap.\n\n\u2013 Det finnes mye forskning p\u00e5 at menn har bedre stedsans enn kvinner, men hvis man ser p\u00e5 hvordan unders\u00f8kelsene er blitt gjort, s\u00e5 foreg\u00e5r dette oftest i virtuelle landskap. Menn har spilt betydelig mer dataspill enn kvinner, og har en fordel n\u00e5r de skal l\u00f8se oppgavene, sier Nordengen til Faktisk.no.\n\nHun f\u00e5r st\u00f8tte p\u00e5 at det \u00e5 teste virtuelt og i faktisk landskap ikke er det samme av tidligere nevnte Edvard Moser, som er psykolog, hjerneforsker og professor i nevrovitenskap ved Norges teknisk-naturvitenskapelige universitet (NTNU). I 2014 mottok han Nobelpris i medisin sammen med sin dav\u00e6rende kone, May-Britt Moser og John O`Keefe.\n\nI en artikkel publisert 11. mai 2016 av blant andre Moser, diskuteres styrken og begrensningene i testing av mus gjort i virtuell verden, og i faktisk terreng.\n\n\u2013 \u00c5 orientere seg i virtuelle rom i en scanner er ikke helt identisk med \u00e5 navigere i fysisk landskap. N\u00e5r vi navigerer i fysiske landskap, mottar vi ikke samme informasjon som n\u00e5r kroppen v\u00e5r ligger stille og vi ved hjelp av joystick og briller eller skjerm unders\u00f8ker virtuelle rom. Mye kan v\u00e6re likt, men ikke alt, forklarer Moser.\n\nMoser presiserer at de ikke har testet forskjellene mellom kj\u00f8nnene, kun hvordan mus navigerer.\n\nKaja Nordengen forteller at det finnes lite forskning p\u00e5 stedsans p\u00e5 mennesker gjort i faktisk terreng, og mener at studiene som finnes tilsier at menn og kvinner gj\u00f8r det ganske likt.\n\nHun viser til en meksikansk studie fra 2010 der kj\u00f8nnsforskjeller relatert til romlige evner viste seg \u00e5 v\u00e6re avhengig av hvilke oppgaver som skulle l\u00f8ses. Istedenfor \u00e5 finne et hus i et virtuelt landskap, ble testpersonene bedt om \u00e5 finne og samle mest mulig sopp i et naturlig milj\u00f8. Selv om menn og kvinner samlet tilsvarende mengder sopp, brukte menn i gjennomsnitt 70 prosent mer energi for \u00e5 samle soppene.\n\n\u2013 Resultatene fra den meksikanske studien tyder p\u00e5 at kvinner navigerer mer effektivt enn menn under noen omstendigheter, selv om tidligere studier har vist at menn generelt sk\u00e5rer h\u00f8yere enn kvinner i tester av romlig evne og kartlesing, sier Nordengen.\n\nOgs\u00e5 Moser peker p\u00e5 at resultatene i studier kan v\u00e6re avhengige av hvilke oppgaver som gis. Sammen med May-Britt Moser har han i en \u00e5rrekke forsket p\u00e5 navigasjon hos gnagere og funnet at stedsansen allerede er p\u00e5 plass i det \u00f8yeblikket de beveger seg for aller f\u00f8rste gang. Han mener at det derfor kan v\u00e6re riktig at menn og kvinner er f\u00f8dt med litt ulike utgangspunkt, men at oppdragelse og sosiale faktorer kan endre ferdighetene.\n\n\u2013 Menn kan alts\u00e5 i gjennomsnitt ha en fordel hvis oppgaven favoriserer allosentrisk strategi, og kvinner kan tilsvarende ha en fordel hvis oppgaven favoriserer egosentriske strategi, sier Moser, som likevel presiserer at det er snakk om sm\u00e5 forskjeller.\n\n\u2013 Mange vil si at den allosentriske m\u00e5ten er en mer effektiv m\u00e5te \u00e5 finne veien p\u00e5. Men hvis det en dag er veldig overskyet, t\u00e5kete eller du befinner det i en tett skog og det er vanskelig \u00e5 bruke himmelretning til \u00e5 finne frem, er det mer effektivt \u00e5 bruke landemerker.\n\nMoser mener at man derfor ikke kan si at menn har bedre stedsans enn kvinner.\n\n\u2013 I dataspill er det kanskje vanskeligere \u00e5 finne landemerker, og det er trolig derfor menn sk\u00e5rer bedre p\u00e5 disse testene enn kvinner, sier Moser.\n\nBest p\u00e5 hver sin strategi\n\nMoser viser til en studie gjennomf\u00f8rt av Mashal Frida (2018) ved laboratoriet til Rob Sutherland, professor ved Universitetet i Lethbridge i Canada, n\u00e5r han sier at studier viser at menn er litt bedre p\u00e5 allosentrisk strategi, bruk av himmelretninger, og at kvinner er bedre p\u00e5 egosentrisk strategi \u2013 hvor man orienterer seg etter landemerker.\n\nI studien fant de at menn er bedre p\u00e5 \u00e5 navigere n\u00e5r det ikke finnes landemerker. Kvinner er derimot bedre enn menn p\u00e5 navigering med egosentrisk informasjon.\n\nResultatene viste at det ikke var noen forskjell mellom kj\u00f8nnene n\u00e5r de skulle navigere i en n\u00f8ytral verden, der begge kj\u00f8nn fikk bruke den strategien de ville. I utgangspunktet har alts\u00e5 kvinner og menn lik navigeringsevne.\n\nOgs\u00e5 Asta H\u00e5berg fremhever forskjellene mellom \u00e5 bruke allosentrisk og egosentrisk strategi:\n\n\u2013 \u00c5 finne frem til ulike m\u00e5l i omgivelsene kan gj\u00f8res p\u00e5 ulike m\u00e5ter, og man kan evaluere hvor vellykket det er p\u00e5 hvor raskt du kommer frem og hvilken rute du velger, forteller H\u00e5berg til Faktisk.no.\n\nHun forklarer at den allosentriske strategien er ansett som en mer effektiv metoden for \u00e5 finne frem p\u00e5. Man bruker kort tid og g\u00e5r minimalt, fordi man finner korteste vei til m\u00e5let ved at man benytter snarveier.\n\nMenn er flinkere til \u00e5 bruke denne strategien enn kvinner. Kvinner derimot er ansett \u00e5 ha bedre hukommelse for objekter og kan derfor gj\u00f8re det bedre i andre situasjoner, forklarer H\u00e5berg.\n\n\u2013 Kvinner bruker egosentrisk strategi, som er mindre fleksibel, og de kan ende opp med \u00e5 g\u00e5 omveier fordi de kjenner milj\u00f8et som faste ruter. Noen ganger kan denne metoden v\u00e6re mer effektiv, men det kommer an p\u00e5 milj\u00f8et og hvor godt man er kjent.\n\nMennesker og andre dyr benytter begge strategiene, og veksler mellom dem. \u00c5 kunne v\u00e6re fleksibel og veksle mellom de ulike m\u00e5tene \u00e5 finne frem p\u00e5, er ansett som mest effektivt fordi man da anpasser strategi til det lokale milj\u00f8et.\n\nH\u00e5berg mener at den vitenskapelige litteraturen viser at menn i gjennomsnitt er bedre enn kvinner p\u00e5 allosentrisk strategi, og viser til boken \u00abHandbook and Gender Research in Psychology\u00bb, utgitt i 2010.\n\n\u2013 Forskningen referert til her er basert p\u00e5 tester gjort med og uten kart i forskjellige milj\u00f8er, b\u00e5de virtuelt og naturlig, sier H\u00e5berg.\n\nFaktisk.no har sett p\u00e5 flere av studiene i boken. Noen handler om kultur og milj\u00f8, andre om hvordan kj\u00f8nnene har klart seg i oppgaver relatert til navigering b\u00e5de i virtuell verden og i faktisk terreng. I studiene som H\u00e5berg referer til, gj\u00f8r menn det bedre p\u00e5 testene:\n\n\u2013 Det betyr ikke at kvinner ikke finner frem, men at menn i gjennomsnitt har en fordel. De kan lettere bruke et oversiktsbilde av hvordan komme seg fra A til B, og dermed ta en raskere rute. De blir mindre hindret hvis ruten er blokkert eller lignende.\n\nIf\u00f8lge H\u00e5berg er forskjellen innad i kj\u00f8nnene mye st\u00f8rre enn forskjellen mellom kj\u00f8nnene.\n\n\u2013 Forskjellene har delvis biologisk opphav, siden de finnes p\u00e5 tvers av kulturer og for ulike tester.\n\nSamtidig har erfaring og eksponering betydning for hvordan man sk\u00e5rer p\u00e5 mange nevropsykologiske og kognitive oppgaver, sier H\u00e5berg. Ofte er det en spesiell strategi som kan benyttes, som gj\u00f8r at en oppgave l\u00f8ses fortere og lettere.\n\n\u2013 Strategier kan l\u00e6res indirekte ved at man gj\u00f8r eller blir eksponert for visse typer oppgaver, og etter hvert skj\u00f8nner hva som er gunstig \u00e5 gj\u00f8re. Eller man kan l\u00e6re det ved \u00e5 bli instruert eller f\u00e5 vite hva som er mest effektivt, forklarer H\u00e5berg.\n\nH\u00e5berg nevner en studie fra 1979 som viser at gutter fikk mer frihet enn jenter til \u00e5 reise lenger hjemmefra, og at jenters milj\u00f8frihet kunne v\u00e6re begrenset, fordi foreldrene var mer bekymret for jentenes sikkerhet, enn for guttenes.\n\nEn annen studie, fra 1986, viser at gutter fikk st\u00f8rre frihet fra \u00e5tte\u00e5rsalderen, og at de da kunne skissere kart som var mer detaljrike og n\u00f8yaktige enn jentenes kart.\n\u2022 Stedsans kan beskrives som den overordnede evnen til \u00e5 vite hvor du er og finne frem ved \u00e5 bruke ulike strategier.\n\u2022 Menn og kvinner bruker ulike strategier n\u00e5r de skal finne frem. Studier viser at menn oftere bruker den allosentrisk strategien, der man bruker himmelretningene for \u00e5 finne veien. Kvinner bruker oftere den egosentriske strategien, der man bruker landemerker for \u00e5 finne veien.\n\u2022 Resultatene av navigasjonstester kan v\u00e6re avhengige av om oppgavene favoriserer allosentrisk strategi eller egosentrisk strategi.\n\u2022 Forskning viser at menn ofte gj\u00f8r det bedre i navigasjonstester, fordi det er mer effektivt \u00e5 bruke himmelretninger for \u00e5 komme seg fra A til B. I tester som legger til rette for egosentrisk strategi, gj\u00f8r kvinner det best.\n\u2022 At kvinner og menn bruker ulike strategier er en forskjell som kan v\u00e6re medf\u00f8dt, men kulturelle og sosiale faktorer p\u00e5virker ogs\u00e5 m\u00e5ten vi navigerer p\u00e5. Forskjellen innad i kj\u00f8nnene er st\u00f8rre enn forskjellen mellom kj\u00f8nnene.", "lang": "no"}