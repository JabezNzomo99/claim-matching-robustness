{"title": "Davvero lo Stato italiano finanzia l'inquinamento?", "subtitle": "", "author": "pagellapolitica.it", "date": null, "vclaim_id": "vclaim-id-35514", "url": "https://pagellapolitica.it/dichiarazioni/8410/davvero-lo-stato-italiano-finanzia-linquinamento", "vclaim": "Il Ministero dell\u2019Ambiente e della Tutela del Territorio e del Mare riporta la classificazione dell\u2019Ocse, secondo cui si possono definire \u00absussidi ambientalmente dannosi\u00bb (Sad) quelle misure che \u00abaumentano i livelli di produzione tramite il maggior utilizzo della risorsa naturale con un conseguente aumento del livello dei rifiuti, dell\u2019inquinamento e dello sfruttamento della risorsa naturale, o ancora le misure di sostegno alla produzione che aumentano lo sfruttamento delle risorse e danneggiano la biodiversit\u00e0\u00bb.\n\nPer fare degli esempi, sono sussidi ambientalmente dannosi il differente trattamento fiscale fra benzina e gasolio, e l\u2019esenzione dall\u2019accisa sui carburanti per la navigazione aerea e marittima.\n\nI dati pi\u00f9 recenti in materia sono stati diffusi dal Ministero dell\u2019Ambiente l\u20198 luglio 2019, e fanno riferimento al 2017. I numeri e le stime cui faremo riferimento sono raccolti nel Catalogo dei sussidi ambientalmente dannosi e dei sussidi ambientalmente favorevoli.\n\nIl Ministero ha quantificato i Sad e i Saf erogati dallo Stato italiano in tutti i settori: energia, agricoltura, trasporti, edilizia. Per il 2017, secondo il Catalogo, sono stati stimati sussidi dannosi per circa 19,3 miliardi di euro e sussidi favorevoli per circa 15,2 miliardi di euro.\n\nCon la cifra di \u00aboltre 16 miliardi\u00bb Zolezzi sta forse facendo riferimento ai soli sussidi alle fonti fossili, che sono per\u00f2 un sottoinsieme dei Sad. In ogni caso la sua affermazione, al netto di questa imprecisione, \u00e8 sostanzialmente corretta.", "lang": "it"}