{"title": "Nei, MDG vil ikke erstatte funksjonshemmedes privatbiler med busser", "subtitle": "Bussene skal komme i tillegg til, og ikke istedenfor privatbiler.", "author": "www.faktisk.no", "date": null, "vclaim_id": "vclaim-id-28740", "url": "https://www.faktisk.no/faktasjekker/WnW/nei-mdg-vil-ikke-erstatte-funksjonshemmedes-privatbiler-med-busser", "vclaim": "Nettstedet som kaller seg \u00abNyhetsavisen Ja til bilen i Oslo\u00bb publiserer ofte saker som er sterkt kritiske til Milj\u00f8partiet De Gr\u00f8nne (MDG) og resten av byr\u00e5det i hovedstaden. De siste dagene har en artikkel med f\u00f8lgende tittel skapt stort engasjement p\u00e5 Facebook:\n\nI ingressen skriver redakt\u00f8r Jarle Aab\u00f8 at \u00abSamferdselsbyr\u00e5d Lan Marie Berg og resten av MDG \u00f8nsker \u00e5 begrense bevegelseshemmedes frihet til \u00e5 bruke privatbilen i Oslo sentrum\u00bb. Bakgrunnen for p\u00e5standen er en passasje fra Oslo MDGs valgprogram for de neste fire \u00e5rene:\n\nBare tre dager etter at artikkelen ble publisert, hadde den blitt delt over 2000 ganger og kommentert mer enn 10 300 ganger p\u00e5 Facebook.\n\nI Facebook-gruppen \u00abJa til bilen\u00bb diskuteres artiklene til \u00abNyhetsavisen Ja til bilen i Oslo\u00bb heftig. Kommentarfeltet under saken vi faktasjekker er n\u00e5 stengt, men det ligger fortsatt nesten 300 kommentarer ute.\n\nSelv om \u00abJa til bilen\u00bb ber sine f\u00f8lgere om \u00e5 avst\u00e5 fra \u00absjikan\u00f8se kommentarer og personangrep\u00bb, er mange av kommentarene direkte hets av MDGs byr\u00e5d for milj\u00f8 og samferdsel, Lan Marie Nguyen Berg. Onsdag ettermiddag l\u00e5 f\u00f8lgende kommentarer om Berg fortsatt ute:\n\n\u2013 Slike grove leserkommentarer sletter vi som hovedregel sekunder eller minutter etter at de blir postet, og vi tar selvf\u00f8lgelig sterk avstand fra denslags. Ingen akt\u00f8r p\u00e5 Facebook kan verne seg mot slike grove kommentarer, kun slette s\u00e5 fort som mulig. At Faktisk.no n\u00e5 velger \u00e5 republisere slettede kommentarer, inneb\u00e6rer at Faktisk.no ogs\u00e5 m\u00e5 ta fullt ansvar for innholdet i disse ytringene, skriver Aab\u00f8 i en e-post.\n\nFlere av kommentarene er imidlertid ikke slettet, og har ligget ute i over ett d\u00f8gn n\u00e5r Aab\u00f8 svarer Faktisk.no.\n\n\u2013 P\u00e5 Facebook-gruppen \u00abJa til bilen\u00bb som er nyhetsavisens debattforum, har vi 15 medarbeidere som sletter og modererer kommentarfeltene. Vi har siden starten jobbet aktivt med \u00e5 identifisere nettroll og vi har blokkert snart 80 personer fra v\u00e5re spalter. Hver m\u00e5ned skrives eller likes det opp mot 200 000 ganger, noe som betyr at vi m\u00e5 legge ned store ressurser for \u00e5 fange opp upassende innlegg og fjerne dem s\u00e5 raskt som mulig.\n\nFaktisk.no har spurt Aab\u00f8 om dokumentasjon for p\u00e5standen om at MDG vil erstatte funksjonshemmedes privatbiler med busser. Han har svart p\u00e5 Facebook, hvor han ogs\u00e5 har lagt ut navn p\u00e5 og bilde av Faktisk.nos journalist.\n\n\u2013 Vi trenger ingen ytterligere dokumentasjon enn MDGs valgl\u00f8fter i eget partiprogram. N\u00e5r bilister som har nedsatt funksjonsevne (ikke de med HC-kort) ikke lenger kan parkere i sentrum fordi alle parkeringsplassene er fjernet, og disse funksjonshemmede bilistene tilbys \u00e5 parkere sine biler i parkeringshus utenfor den bilfrie byen, for s\u00e5 \u00e5 ta kommunale busser til severdigheter i sentrum, da erstattes bil med buss. Det blir litt som \u00e5 erstatte tog med buss, som NSB er s\u00e5 kjent for, skriver Aab\u00f8.\n\n\u2013 \u00c5 bruke \u00bberstatte\u00bb i en tittel, er helt i tr\u00e5d med god presseskikk og en del av et redakt\u00f8ransvar Faktisk.no ikke burde blande seg opp i. Dessuten blir det direkte feil \u00e5 isolere en tittel helt fra resten av artikkelen.\n\nDet er i Oslo MDGs program for 2019\u201323 at Aab\u00f8 mener \u00e5 kunne lese at \u00abMDG vil erstatte funksjonshemmedes privatbiler med busser\u00bb. Dette er en tolkning av f\u00f8lgende passasje i programmet:\n\nTorkil Vederhus har ledet programkomiteen i Oslo MDG. Han avviser at partiet vil erstatte funksjonshemmedes privatbiler med busser, slik Aab\u00f8 hevder.\n\n\u2013 Nei, og det g\u00e5r ogs\u00e5 klart fram av programmet. Vi \u00f8nsker \u00e5 gj\u00f8re det mulig for flere \u00e5 velge bort bilen, men vil ogs\u00e5 tilrettelegge for dem som er avhengige av bil, sier Vederhus til Faktisk.no.\n\n\u2013 De elektriske bussene er ment som et supplement til bilen, ikke en erstatning. Ikke alle som er d\u00e5rlige til beins eller har begrenset mobilitet, har bil eller kan kj\u00f8re bil til sentrum.\n\nIf\u00f8lge Vederhus har Oslo MDG hentet inspirasjon til forslaget fra Ljubljana, som var europeisk milj\u00f8hovedstad i 2016. I den slovenske byen kj\u00f8rer det sm\u00e5 elektroniske busser som kalles Kavalir. De kj\u00f8rer i omr\u00e5der som er stengt for vanlig biltrafikk, og er f\u00f8rst og fremst et tilbud til eldre, handikappede og bes\u00f8kende.\n\nRegionleder Magnhild S\u00f8rbotten i Norges Handikapforbund Oslo oppfatter ikke at MDG i programmet tar til orde for \u00e5 erstatte funksjonshemmedes privatbiler med busser:\n\n\u2013 Dette skal v\u00e6re et tillegg. Det er ikke snakk om \u00e5 innf\u00f8re dette i stedet for HC-plasser, alts\u00e5 som en erstatningsl\u00f8sning, sier hun til Faktisk.no.\n\nS\u00f8rbotten mener at forslaget ikke n\u00f8dvendigvis vil utgj\u00f8re noen stor forskjell for dem som i dag har HC-kort, men at det kanskje kan komme andre til nytte.\n\n\u2013 Det er mange med nedsatt gangevne som ikke har HC-kort fordi reglene er strenge. For dem kan det v\u00e6re vanskelig \u00e5 bruke sentrum p\u00e5 grunn av f\u00e5 andre parkeringsplasser, og for en del kan elektrisk buss v\u00e6re et godt tilbud, sier hun.\n\n\u2013 N\u00e5r folk har g\u00e5tt fem p\u00e5 p\u00e5 denne \u00abJa til bilen\u00bb-saken, handler det nok om at det tidligere er tatt noen kjappe beslutninger som vi opplever at har stengt funksjonshemmede ute. Det har plutselig forsvunnet HC-plasser, eller skjedd omreguleringer, uten at det er blitt tatt hensyn til at ogs\u00e5 mennesker med nedsatt funksjonsevne skal kunne delta.\n\nGikk ut mot Ja til bilen\n\nS\u00f8rbotten ble nylig intervjuet i en annen sak i \u00abNyhetsavisen Ja til bilen i Oslo\u00bb. Artikkelen har tittelen \u00abByr\u00e5d Berg nekter plent \u00e5 gi de funksjonshemmede HC-plassene de trenger\u00bb og i ingressen st\u00e5r det:\n\nEtter at artikkelen ble publisert, s\u00e5 S\u00f8rbotten seg n\u00f8dt til \u00e5 komme med en presisering p\u00e5 Facebook:\n\nHC-kort gj\u00f8r det mulig \u00e5 parkere p\u00e5 parkeringsplasser som er reservert for forflytningshemmede. Man kan ogs\u00e5 parkere p\u00e5 avgiftsbelagte offentlige parkeringsplasser uten \u00e5 betale avgift, og utover tillatt makstid.\n\nS\u00f8rbotten sier til Faktisk.no at problemet i Oslo sentrum ikke hovedsakelig skyldes antall HC-plasser, men at andre offentlige parkeringsplasser er borte:\n\n\u2013 For \u00e5 gj\u00f8re opp for f\u00e6rre andre offentlige parkeringsplasser, har vi sagt at vi i alle fall m\u00e5 ha en dobling av antall HC-plasser. Det betyr at man m\u00e5 opp i minst 174 plasser.\n\nV\u00e5ren 2017 var det 83 HC-plasser i Oslo sentrum, innenfor omr\u00e5det som Bymilj\u00f8etaten kaller \u00abBilfritt byliv\u00bb. Per n\u00e5 er det cirka 114 HC-plasser innenfor planomr\u00e5det, if\u00f8lge Bymilj\u00f8etaten i Oslo kommune.\n\n\u2013 Etter planen skulle det v\u00e6rt cirka 130 plasser, men prosessen er noe forsinket fordi gatearealet ikke har v\u00e6rt tilgjengelig p\u00e5 grunn av arbeider i gater og p\u00e5 bygninger. Vi regner med at mye skal v\u00e6re ferdig mot slutten av mars, og at vi da f\u00e5r iverksatt den resterende skiltingen, skriver presseansvarlig Monica T. Olsen i en e-post til Faktisk.no.\n\u2022 Det stemmer ikke at MDG vil erstatte funksjonshemmedes privatbiler med busser, slik \u00abNyhetsavisen Ja til bilen i Oslo\u00bb p\u00e5st\u00e5r.\n\u2022 Oslo MDG foresl\u00e5r \u00e5 teste ut elektriske shuttlebusser mellom parkeringshusene og de mest popul\u00e6re attraksjonene i sentrum slik at folk som er d\u00e5rlige til beins kan komme seg dit uten \u00e5 bruke bil.\n\u2022 Bussene skal komme i tillegg til, og ikke som en erstatning for, privatbiler.\n\u2022 Handikapforbundet tror ikke forslaget vil utgj\u00f8re noen forskjell for dem som har HC-kort, men at det kan v\u00e6re til nytte for dem som sliter med \u00e5 g\u00e5, men som ikke har HC-kort.\n\u2022 Antall HC-plasser i Oslo sentrum har \u00f8kt fra 83 v\u00e5ren 2017 til cirka 114 plasser n\u00e5. Etter planen skulle det v\u00e6rt cirka 130 plasser.", "lang": "no"}