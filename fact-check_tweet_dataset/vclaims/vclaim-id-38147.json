{"title": "L\u2019aumento dell\u2019Iva in Giappone ha danneggiato l\u2019economia?", "subtitle": "", "author": "pagellapolitica.it", "date": null, "vclaim_id": "vclaim-id-38147", "url": "https://pagellapolitica.it/dichiarazioni/8539/laumento-delliva-in-giappone-ha-danneggiato-leconomia", "vclaim": "Abbiamo verificato se i dati che la deputata del Partito Democratico cita siano corretti e se questo rapporto causa-effetto tra Iva e calo del Pil sia credibile.\n\nL\u2019Iva (Imposta sul Valore Aggiunto) esiste ormai in oltre centosessanta Paesi del mondo, tra cui tutti quelli dell'Unione europea. All\u2019estero \u00e8 chiamata di solito Vat ( ) o Gst ( ), mentre in Giappone \u00e8 nota semplicemente come \u201ctassa sui consumi\u201d ( ). Il nome pu\u00f2 cambiare, ma in tutti i casi stiamo parlando dello stesso tipo di tassazione indiretta.\n\nIn Giappone, la tassa sui consumi \u00e8 stata introdotta nel 1989, con un\u2019aliquota standard del 3 per cento. Da allora, \u00e8 stata aumentata al 5 per cento nel 1997 e successivamente all\u20198 per cento nel 2014, restando comunque tra le aliquote pi\u00f9 basse al mondo (in Italia ad esempio \u00e8 al 22 per cento).\n\nDi recente, come abbiamo scritto anche in una nostra precedente analisi e come correttamente riporta Beatrice Lorenzin, l\u2019aliquota \u00e8 stata portata dall\u20198 al 10 per cento.\n\nIn base a questo, risulta in effetti che nel quarto trimestre del 2019 il Pil \u00e8 calato del 6,3 per cento, le esportazioni dello 0,4 per cento e la domanda interna dell\u201911,1 per cento. Lorenzin \u00e8 per\u00f2 imprecisa nel parlare di \u201cspesa in conto capitale\u201d. Guardando ai dati ufficiali possiamo dire che, citando un -14,1 per cento, Lorenzin intendesse probabilmente fare riferimento agli \u201cinvestimenti produttivi privati\u201d ( ), che hanno in effetti visto una forte diminuzione nell\u2019ultimo trimestre. La \u201cspesa in conto capitale\u201d \u00e8 invece la somma di tutte le spese destinate a investimenti e opere pubbliche.\n\nPer il resto, i numeri di Lorenzin sono essenzialmente corretti. Gli indicatori del Pil in discussione hanno visto tutti un peggioramento \u2013 pi\u00f9 o meno accentuato \u2013 rispetto al periodo tra luglio e settembre, e questo calo si \u00e8 verificato in effetti in corrispondenza dell\u2019aumento dell\u2019Iva di ottobre 2019.\n\nQuesti dati sono davvero l\u2019effetto dell\u2019aumento dell\u2019Iva? Il fatto che due eventi siano avvenuti uno dopo l\u2019altro non significa necessariamente che ci sia un nesso di causa/effetto. Per una prima verifica abbiamo quindi controllato sui dati ufficiali del governo giapponese, le cui serie storiche partono dal 1994, se l\u2019economia giapponese abbia subito simili battute d\u2019arresto in corrispondenza degli aumenti dell\u2019Iva avvenuti in passato nel 1997 e nel 2014.\n\nI due grafici seguenti mostrano le variazioni trimestrali degli stessi indicatori citati da Lorenzin per il 1997 e per il 2014. In entrambi gli anni, l\u2019aumento dell\u2019IVA \u00e8 stato introdotto ad aprile, il che significa che dobbiamo guardare ai dati del secondo trimestre (Q2).\n\nCome si vede, in entrambi i casi all\u2019aumento dell\u2019Iva \u00e8 corrisposta una riduzione delle stime di crescita del Pil, pi\u00f9 o meno accentuata, e a livello generale sembra che la tassa sui consumi abbia avuto, almeno nel breve termine, un effetto negativo anche sugli altri indicatori (tranne che sull\u2019export, che se nel 2014 cala drasticamente, nel 1997 va addirittura in controtendenza).\n\nSecondo la maggioranza degli osservatori internazionali, le cattive performance dell\u2019economia giapponese in corrispondenza degli aumenti dell\u2019Iva sono influenzate anche da altri fattori contingenti, come la crisi finanziaria asiatica e il debole settore bancario nel 1997 o il tifone Hagibis, che ad ottobre 2019 in Giappone ha causato morti, inondato citt\u00e0 e portato alla cancellazione di alcune partite dei Mondiali di Rugby. Ma gli esperti si dividono sul peso da attribuire all\u2019aumento dell\u2019Iva e agli altri fattori.\n\nDiversi e autorevoli giornali, come , e , pur menzionando questi altri elementi in gioco, pongono un accento negativo in particolare sull\u2019aumento della tassa sui consumi che, andando ad incidere direttamente sui costi dei beni per tutti i cittadini, avrebbe effetti recessivi.\n\nAltri esperti danno invece maggior peso a questi altri elementi e danno un giudizio positivo dell\u2019aumento dell\u2019Iva. Il Fondo Monetario Internazionale, per esempio, ha difeso in passato l\u2019aumento delle aliquote in Giappone, sostenendo che la diminuzione del Pil conseguente al rincaro delle tasse sarebbe compensata nel lungo termine da una riduzione del debito pubblico (che in Giappone ammonta al doppio del Pil) legata alla maggiore affidabilit\u00e0 fiscale del Paese.\n\nInsomma, \u00e8 probabile che l\u2019aumento dell\u2019Iva abbia avuto delle ripercussioni negative sull\u2019economia giapponese, come dice Lorenzin. L\u2019aumento dell\u2019Iva non \u00e8 per\u00f2 l\u2019unico fattore in gioco e non \u00e8 certo che sia quello principale: altre concause potrebbero aver contribuito in misura determinante al peggioramento dei dati macroeconomici.\n\nBeatrice Lorenzin ha affermato che l\u2019aumento dell\u2019Iva in Giappone ha peggiorato gli indicatori economici del Paese alla fine del 2019. Abbiamo visto come i dati citati siano sostanzialmente corretti \u2013 al netto di un imprecisione terminologica \u2013 ma il rapporto di causa-effetto sia pi\u00f9 problematico. Non c\u2019\u00e8 infatti unanimit\u00e0 tra gli esperti nell\u2019attribuire all\u2019aumento della tassa sui consumi il ruolo principale nel determinare l\u2019andamento dell\u2019economia giapponese.", "lang": "it"}