{"title": "Nei, verdens CO\u2082-utslipp reduseres ikke med 0,03 prosent om Norge forsvinner i morgen", "subtitle": "If\u00f8lge tall fra Statistisk sentralbyr\u00e5 og Netherlands Enviromental Assessment Agency, st\u00e5r Norge for 0,12 prosent av verdens CO\u2082-utslipp. Det er fire ganger mer enn 0,03 prosent.", "author": "www.faktisk.no", "date": null, "vclaim_id": "vclaim-id-55592", "url": "https://www.faktisk.no/faktasjekker/7EW/nei-verdens-co-utslipp-reduseres-ikke-med-003-prosent-om-norge-forsvinner-i-morgen", "vclaim": "Om hele Norge blir borte i morgen, reduseres CO\u2082-utslippet i verden med ca. 0,03 prosent, st\u00e5r det i en plakat som deles i en rekke Facebook-grupper, blant annet \u00abVi som er totalt i mot MDG\u00bb og \u00abFNB Viken, Folkeaksjonen Nei til Mer Bompenger!\u00bb.\n\nMen stemmer det at Norge st\u00e5r for 0,03 prosent av verdens CO\u2082-utslipp? Det skal vi se p\u00e5 i denne faktasjekken.\n\nUtslipp av klimagasser regnes ofte om til s\u00e5kalte CO\u2082-ekvivalenter. Siden bildet viser til CO\u2082-utslipp, skal vi konsentrere oss om karbondioksid.\n\nVi finner tall for norske utslipp hos Statistisk sentralbyr\u00e5 (SSB). Tallene for 2018 er forel\u00f8pige, og vi ser derfor p\u00e5 tallene for 2017. De viser at Norge slapp ut 43,76 millioner tonn CO\u2082 i 2017.\n\nDisse tallene inkluderer ikke utenriks luftfart eller internasjonal skipstrafikk. Om de ble tatt med, ville Norges totale utslipp v\u00e6re h\u00f8yere.\n\nDet finnes flere kilder til tall for globale utslipp, som avviker noe fra hverandre. For \u00e5 finne de mest autoritative tallene, har Faktisk.no tatt kontakt med Robbie Andrew ved klimaforskningssenteret Cicero.\n\nAndrew viser til tall fra Netherlands Environmental Assessment Agency, som blant annet brukes av FNs klimapanel. De tilsier at de globale CO\u2082-utslippene var p\u00e5 37,1 milliarder tonn i 2017.\n\n43,76 millioner delt p\u00e5 37,1 milliarder er 0,001179. Det betyr at Norge sto for omtrent 0,12 prosent av de globale CO\u2082-utslippene i 2017. Det er nesten fire ganger mer enn det som blir p\u00e5st\u00e5tt i Facebook-plakaten.\n\nDet er alts\u00e5 helt feil at CO\u2082-utslippene i verden vil bli redusert med 0,03 prosent hvis Norge forsvinner i morgen.", "lang": "no"}