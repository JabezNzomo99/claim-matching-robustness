{"title": "Boldrini ha ragione sulle donne nel governo italiano", "subtitle": "", "author": "pagellapolitica.it", "date": null, "vclaim_id": "vclaim-id-11327", "url": "https://pagellapolitica.it/dichiarazioni/8133/boldrini-ha-ragione-sulle-donne-nel-governo-italiano", "vclaim": "Intervistata da un\u2019emittente locale, l'esponente di Liberi e Uguali ha dichiarato che tra i membri del governo italiano ci sono 11 donne su un totale di 62 rappresentanti. Questi numeri, secondo Boldrini, avvicinerebbero la realt\u00e0 italiana a quella del governo dell'Afghanistan pi\u00f9 che agli esecutivi di Spagna e Francia.\n\nL\u2019attuale esecutivo italiano conta 64 membri, a cui va aggiunta la figura del Presidente del Consiglio. La lista dei rappresentanti delle istituzioni del governo Conte \u00e8 composta da 18 ministri e da 46 tra viceministri e sottosegretari. Una curiosit\u00e0: questo esecutivo risulta il pi\u00f9 numeroso delle ultime tre legislature (XVI, XVII e l'attuale): il governo Gentiloni contava 60 membri, il governo Renzi 62, il governo Letta 63 e il governo Monti 48.\n\nMa quante sono le donne? Nel governo Conte si contano 11 donne, di cui cinque a capo di un Ministero (Giulia Bongiorno, Erika Stefani, Barbara Lezzi, Elisabetta Trenta, Giulia Grillo) e sei, invece, ricoprono il ruolo di viceministro o sottosegretario (Giuseppina Castiello, Emanuela Del Re, Laura Castelli, Alessandra Pesce, Vannia Gava, Lucia Borgonzoni).\n\nAd oggi, dunque, in Italia, l'esecutivo \u00e8 composto per circa il 17 per cento da donne. Se prendiamo in considerazione le sole figure che sono a capo dei diversi ministeri (che, in totale, sono 18), la percentuale di donne \u00e8 pari al 27 per cento.\n\nNella precedente legislatura, il numero delle presenze femminili era maggiore rispetto a quello attuale. In particolare, con il governo Renzi erano 24 le donne impegnate \u2013 di cui otto a capo di ministeri \u2013 mentre con i governi Letta e Gentiloni il numero era rimasto invariato (15 presenze).\n\nA fianco del 27 per cento di ministri donne in Italia, che scende al 17 per cento se si considerano anche viceministri e sottosegretari, Laura Boldrini richiama con un\u2019evidente provocazione la composizione del governo afgano, e due altri grandi Paesi europei. Il confronto non \u00e8 sempre facile, perch\u00e9 nei diversi Paesi ci sono sistemi istituzionali diversi: cambia quindi il ruolo e la composizione del potere esecutivo.\n\n\n\nIl Consiglio dei ministri afghano \u00e8 composto da un presidente, da un e da quattro figure che fanno da vice o sostituti a tali cariche. Queste sei figure collaborano con i 25 ministri. Su un totale di 31 persone, le donne attualmente in carica sono quattro: la ministra contro i narcotici; la ministra dell\u2019informazione e della cultura; la ministra delle miniere e del petrolio; e la ministra delle questioni femminili. Il Consiglio dei Ministri afghano \u00e8, dunque, composto per il 13 per cento da donne.\n\nIn Spagna i membri del governo sono, in totale, 18. Le presenze femminili sono 11 e rappresentano quindi la maggioranza: il 61 per cento, per la precisione.*\n\nIn Francia i membri del governo sono, in totale, 36. Tra questi, le donne sono 17 e rappresentano il 47 per cento dell\u2019esecutivo. La Tabella 3 ne riassume i principali ruoli istituzionali.\n\nMa Spagna o Francia potrebbero essere eccezioni particolari nel conto delle presenze femminili, e dunque il paragone di Laura Boldrini potrebbe suonare pretestuoso. Per avere un'idea pi\u00f9 ampia del fenomeno, abbiamo preso in esame anche altri Paesi, europei e non.\n\nIn Germania, ad esempio, i membri di riferimento del governo sono, in totale, 15, pi\u00f9 la cancelliera federale. Sono attualmente sei le donne che ricoprono il ruolo di ministro, a cui si aggiunge Angela Merkel. La percentuale di donne che, ad oggi, riveste un ruolo di primo piano nel governo tedesco \u00e8 pari a circa il 46 per cento.\n\nNel Regno Unito, il Consiglio dei ministri \u00e8 composto da 23 persone. Le ministre \u2013 compresa Theresa May, che ricopre il ruolo di prima ministra \u2013 sono cinque. La percentuale di rappresentanza femminile \u00e8, dunque, al 21,7 per cento. Questo dato ci mostra come il governo Conte, se messo a paragone per sesso dei ministri che lo compongono con quello britannico, ha una percentuale di figure istituzionali femminili pi\u00f9 alta.\n\nLo \u00e8 composto dal presidente e dal vicepresidente degli Stati Uniti, da alcuni e da altre figure che non ricoprono il ruolo di ministri ma per il ruolo istituzionale che rivestono \u2013 ad esempio, il capo della CIA \u2013 fanno parte del'intero Consiglio dei ministri statunitense. In totale, dunque, i membri del gabinetto del presidente Donald Trump sono 24. Tra queste il 25 per cento sono donne. Questo dato pu\u00f2 considerarsi in linea con la realt\u00e0 italiana.\n\nIn Giappone, infine, il numero di presenze femminili tra le figure principali del potere esecutivo \u00e8 nettamente inferiore. Satsuki Katayama \u00e8 l'unica donna a ricoprire il ruolo di ministra. Su un totale di 20 figure \u2013 tra le quali rientra anche il primo ministro giapponese Shinzo Abe \u2013 la rappresentanza femminile \u00e8 pari al 5 per cento.\n\nLaura Boldrini ha dichiarato che sono 11 le donne presenti tra i membri dell\u2019attuale governo e che questo rapporto numerico avvicina l\u2019Italia alla composizione del governo dell\u2019Afghanistan piuttosto che a quello di Spagna e Francia.\n\nIl numero totale di donne nell\u2019esecutivo Conte \u2013 64 pi\u00f9 il presidente del Consiglio \u2013 \u00e8 corretto: 11 (circa il 17 per cento). Il confronto tra i membri del governo italiano e quelli del governo spagnolo e francese d\u00e0 ragione a Boldrini: a Madrid le presenze femminili sono al 61 per cento e a Parigi del 47 per cento. Al contrario, il Consiglio dei ministri afghano \u00e8 composto per il 13 per cento da donne.\n\nSe prendiamo in considerazione le sole donne che attualmente ricoprono il ruolo di ministra, la percentuale italiana (27 per cento) \u00e8 in linea con quella statunitense e superiore a quella giapponese e inglese. Il caso italiano, insomma, non \u00e8 un\u2019eccezione neppure tra i grandi Paesi occidentali e il paragone con l\u2019esecutivo afghano risulta quindi, almeno in parte, forzato. \u201cC\u2019eri quasi\u201d per l\u2019ex presidente della Camera.\n\n_____ \n\n * Le donne attualmente impegnate nel governo spagnolo ricoprono i seguenti ruoli: la Vicepresidente del governo e ministra per la Presidenza, le relazioni parlamentari e la parit\u00e0; la ministra della giustizia; la ministra della difesa; la ministra del tesoro; la ministra dell'istruzione e della formazione professionale e portavoce del governo; la ministra del lavoro, migrazione e sicurezza sociale; la ministra dell'industria, del commercio e del turismo; la ministra per la politica territoriale e la funzione pubblica; la ministra per i cambiamenti ecologici; la ministra dell'economia; la ministra della salute.", "lang": "it"}