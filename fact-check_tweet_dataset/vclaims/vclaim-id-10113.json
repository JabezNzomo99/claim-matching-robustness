{"title": "Dalla Sicilia sono andate via 100mila persone nel 2015, come dice Di Maio?", "subtitle": "Il candidato premier dei Cinque Stelle\u00a0lo ha dichiarato a Piazzapulita il 2 novembre. Abbiamo fatto una verifica", "author": "www.agi.it", "date": null, "vclaim_id": "vclaim-id-10113", "url": "https://www.agi.it/fact-checking/di_maio_sicilia_elezioni_cancelleri-2328938/news/2017-11-07/", "vclaim": "\u00c8 un\u2019affermazione che l\u2019onorevole pentastellato ha ripetuto spesso durante la campagna elettorale siciliana, ma il dato \u00e8 sbagliato.\n\nPossiamo guardare nel database Istat (\u201cPopolazione e famiglie\u201d, \u201cPopolazione\u201d, \u201cPopolazione residente\u201d) quanti cittadini erano residenti in Sicilia al primo gennaio 2016 (5.074.261) e quanti al primo gennaio 2015 (5.092.080) e fare la differenza. Il risultato \u00e8 che la Sicilia nel 2015 ha perso 17.819 residenti. Non centomila.\n\nIl 2015 non \u00e8 poi un anno eccezionale. L\u2019anno successivo la diminuzione della popolazione residente in Sicilia \u00e8 rimasta praticamente identica: i residenti al primo gennaio 2017 sono infatti 5.056.641, cio\u00e8 17.620 in meno rispetto al primo gennaio 2016.\n\nIl dato siciliano non \u00e8 eccezionale nemmeno rispetto al resto d\u2019Italia. Possiamo fare il confronto con una regione del nord con una popolazione residente simile a quella siciliana, il Piemonte. Qui i residenti al primo gennaio 2016 erano 4.404.246, quelli al primo gennaio 2015 erano 4.424.467, e la differenza \u00e8 di 20.221.\n\nAmmettiamo che Di Maio non stesse facendo riferimento al saldo della popolazione, ma a chi cambia la propria residenza. In base ai dati Istat (percorso: \"Popolazione e famiglie\", \"Migrazioni\", \"Emigrati\" e \"Provincia di origine\") \u00e8 vero che in Sicilia nel 2015 hanno cambiato residenza 97.151 persone, quasi le 100 mila citate dal deputato del M5S.\n\nInfatti 48.822 residenti in Sicilia hanno solo cambiato il comune di residenza. Altri 10.484 hanno cambiato la provincia. Solo 26.307 hanno cambiato regione e 11.538 hanno cambiato Paese, andando a risiedere all\u2019estero.\n\nDunque di nuovo non \u00e8 vero che la Sicilia abbia \u201cperso\u201d questi 100 mila abitanti. La grande maggioranza di loro sono rimasti residenti nella regione, semplicemente hanno cambiato comune o provincia di residenza. Quelli che sono andati in altre parti d\u2019Italia o all\u2019estero sono invece 37.845, cio\u00e8 lo 0,74% degli abitanti della regione.\n\nAnche questa volta, il caso siciliano non \u00e8 affatto eccezionale. Guardando ai dati del Piemonte vediamo che i cambi di residenza (130.581) e i trasferimenti all\u2019estero (11.894) sono addirittura di pi\u00f9 che in Sicilia. Sono invece di meno i trasferimenti in altra regione, 21.608 in Piemonte contro gli oltre 26 mila nella regione del Sud.\n\nIl totale di chi ha lasciato il Piemonte per l\u2019estero o altre regioni italiani \u00e8 di 33.502, cio\u00e8 lo 0,76% degli abitanti della regione. In numeri assoluti \u00e8 poco meno, mentre in percentuale \u00e8 leggermente di pi\u00f9 rispetto alla Sicilia.\n\nDi Maio sbaglia a sostenere che la Sicilia abbia perso 100 mila cittadini nel 2015. Facendo la differenza tra chi se n\u2019\u00e8 andato e chi \u00e8 venuto, considerando anche nascite e decessi, risulta che la \u201cperdita\u201d di residenti ammonti a meno di 18 mila persone.\n\nAnche guardando poi a chi ha cambiato residenza, se \u00e8 vero che il totale \u00e8 vicino ai 100 mila citati da Di Maio, bisogna sottolineare che di questi meno del 40% ha abbandonato l\u2019isola, limitandosi a cambiare comune o provincia di residenza all\u2019interno della regione Sicilia.", "lang": "it"}