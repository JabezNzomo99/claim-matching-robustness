{"title": "Nei, du m\u00e5 ikke kaste hele gulosten hvis den er muggen", "subtitle": "Mugg i ost kan produsere giftstoffer som ikke er bra \u00e5 f\u00e5 i seg, men du trenger ikke kaste hele gulosten hvis den blir muggen.", "author": "www.faktisk.no", "date": null, "vclaim_id": "vclaim-id-43526", "url": "https://www.faktisk.no/faktasjekker/500/nei-du-ma-ikke-kaste-hele-gulosten-hvis-den-er-muggen", "vclaim": "Denne faktasjekken er en del av et samarbeid med NRK Forbrukerinspekt\u00f8rene, og skiller seg derfor noe fra v\u00e5rt vanlige format. Faktasjekkene inng\u00e5r som egne innslag i FBIs sendinger p\u00e5 NRK TV. P\u00e5standene er utvalgt i samr\u00e5d med FBI.\n\nI Norge ble det omsatt over 61 millioner kilo norsk gulost i 2017, if\u00f8lge Opplysningskontoret for Meieriprodukter. Hver nordmann spiser i gjennomsnitt 11,65 kilo gulost i \u00e5ret, hvis vi inkluderer b\u00e5de storhusholdninger og osten vi kj\u00f8per i butikken. I tillegg kommer importert ost.\n\nMen hva gj\u00f8r vi om gulosten har f\u00e5tt mugg p\u00e5 seg? Dette er et yndet diskusjonstema, og i diverse nettfora diskuteres det hvor langt ned i gulosten muggen egentlig g\u00e5r. Man finner p\u00e5stander som:\n\u2022 \u00abMuggen har laaaaange tr\u00e5der inne i osten som ikke synes. Er det mugg p\u00e5 utsida er det mugg i hele osten\u00bb.\n\nMen hva er egentlig riktig? M\u00e5 man kaste hele gulosten hvis den er muggen?\n\nMuggtoksiner er ikke bra\n\nFaktisk.no har snakket med Ida Skaar, seniorforsker i forskningsgruppe for toksinologi ved Veterin\u00e6rinstituttet. Hun har doktorgrad i mykologi, og har forsket p\u00e5 muggsopp i 30 \u00e5r.\n\nHun forteller at mugg kan v\u00e6re farlig. Dette gjelder b\u00e5de muggsoppen i seg selv, og giftstoffene, eller muggtoksinene, som muggsoppen produserer. Vi har mugg rundt oss hele tiden, men mengden muggtoksiner vi f\u00e5r i oss er avgj\u00f8rende.\n\n\u2013 Det er ikke bra \u00e5 f\u00e5 i seg for mye muggtoksiner. En viktig generell effekt de har p\u00e5 kroppen er at de virker litt hemmende p\u00e5 immunapparatet, sier Skaar.\n\nUlike arter kan produsere toksiner som virker spesifikt p\u00e5 spesielle organer, som for eksempel lever, nyre og nervesystemet. Men da skal man vanligvis spise mye.\n\nMuggsopper kan produsere flere muggtoksiner. Toksinproduksjonen avhenger av mange faktorer, som milj\u00f8 og n\u00e6ringstilgang. For eksempel p\u00e5virker milj\u00f8et osten er produsert i, og hvordan den oppbevares. Kj\u00f8leskapstemperatur gir generelt d\u00e5rligere vekstvilk\u00e5r for muggsopp enn romtemperatur, og ost b\u00f8r derfor oppbevares i kj\u00f8leskap rundt fire grader.\n\nMuggsopp trives best n\u00e5r det er fuktighet til stede, og hvis osten oppbevares i tett plastemballasje hvor det oppst\u00e5r kondens, kan dette gj\u00f8re at osten blir lettere muggen.\n\nVann- og saltinnholdet i osten p\u00e5virker ogs\u00e5 muggveksten, og salt fungerer som et konserveringsmiddel og kan hemme muggvekst. Mer salt og mindre vann gir lavere muggvekst. Det er derfor parmesanost, som er salt og hard, mugner saktere enn for eksempel gouda.\n\nMykere oster, som camembert og sm\u00f8reoster, inneholder mer vann. Muggtoksinene strekker seg derfor lengre inn i materien. Kommer det mugg p\u00e5 slike oster b\u00f8r hele osten kastes.\n\nVanlig gulost kan kategoriseres som hard eller halvhard ost. For disse gjelder andre r\u00e5d, og det holder \u00e5 skj\u00e6re bort et godt stykke rundt den synlige muggen. Skaar gir f\u00f8lgende instruksjoner:\n\n\u2013 Man m\u00e5 ikke kaste hele osten, men du b\u00f8r skj\u00e6re vekk litt ordentlig. Det holder ikke \u00e5 ta litt med en osteh\u00f8vel, men fjern cirka en centimeter rundt muggen.\n\nIf\u00f8lge Skaar kommer det ogs\u00e5 an p\u00e5 hvor mye mugg det er p\u00e5 den. Hvis hele osteoverflaten er helt gr\u00f8nn eller hvit av mugg, b\u00f8r du kaste den. Hvis osten har en \u00abmuggkoloni\u00bb, er det greit \u00e5 skj\u00e6re bort et godt stykke rundt.\n\nSkaar forteller om fors\u00f8k som har vist at muggtoksiner kan vandre opptil syv centimeter inn i osten - men da er konsentrasjonene s\u00e5 lave at det er mer av akademisk interesse.\n\nFaktisk.no har ogs\u00e5 spurt Askild L. Holck i matforskningsinstituttet Nofima om hvor farlig det er \u00e5 spise muggen gulost. If\u00f8lge han er det snakk om en risikovurdering:\n\n\u2013 Det kommer an p\u00e5 hva som er farlig \u2013 alt er jo farlig, det er grader av farlighet. Det er jo ogs\u00e5 farlig \u00e5 g\u00e5 over veien. Prinsipielt skal man alltid vurdere om risikoen er for stor, sier Holck.\n\nHolck bekrefter at det ikke er bra \u00e5 f\u00e5 i seg muggtoksiner. De utgj\u00f8r ingen akutt fare for kroppen, men har vist seg \u00e5 kunne bidra til \u00e5 utvikle kreft.\n\nHolck har gjort et systematisk litteraturs\u00f8k, og g\u00e5tt gjennom det som finnes av vitenskapelig dokumentasjon for \u00e5 kunne gi r\u00e5d om dette. Han forteller at muggtoksiner utvikler seg forskjellig i ulike matvarer:\n\n\u2013 Muggsoppgiftene sprer seg enklere i bl\u00f8te oster. Toksinene sprer seg og g\u00e5r langt ut fra den synlige muggen. Det samme skjer i yoghurt og r\u00f8mme. Slik mat skal kastes om det har oppst\u00e5tt mugg. Det er derimot vanskeligere for muggtoksiner \u00e5 spre seg i harde oster, sier Holck.\n\nHolck gir alts\u00e5 samme r\u00e5d som Skaar: Bl\u00f8te oster b\u00f8r kastes i sin helhet om det oppst\u00e5r mugg p\u00e5 dem.\n\nHolck viser ogs\u00e5 til unders\u00f8kelser der man har tatt pr\u00f8ver i varierende avstand fra den synlige muggen, for \u00e5 p\u00e5vise muggtoksiner. Disse ble p\u00e5vist s\u00e5 langt som 1,3 centimeter fra synlig mugg i gulost, forteller han.\n\n\u2013 Skj\u00e6r bort muggen og 1,4 centimeter rundt den. Det det beste vitenskapelige r\u00e5det jeg kan gi.\n\nOgs\u00e5 Holck forteller at mugg ikke produserer s\u00e5 mye toksiner ved lave temperaturer, og at man derfor b\u00f8r oppbevare ost i kj\u00f8leskap.\n\nDet samme r\u00e5det gir Mattilsynet p\u00e5 Matportalen.no, hvor offentlige myndigheter gir r\u00e5d og forbrukerrettet informasjon om sunn og trygg mat.\n\nHovedreglen er at mat med mugg b\u00f8r kastes, alts\u00e5 med unntak av harde oster. For harde oster gjelder r\u00e5det:", "lang": "no"}