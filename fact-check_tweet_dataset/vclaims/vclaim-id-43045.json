{"title": "Nei, mobilstr\u00e5ling p\u00e5virker ikke immunforsvaret slik at man lettere f\u00e5r influensa", "subtitle": "To ungdommer som d\u00f8de etter \u00e5 ha f\u00e5tt influensa og et stort influensautbrudd p\u00e5 en skole i Trondheim, har skapt konspirasjonsteorier. I kommentarfelt spekuleres det i om str\u00e5ling fra basestasjoner har p\u00e5virket immunforsvaret til barna, slik at de lettere har blitt smittet av influensa.Forskere avviser at dette er mulig. I tilfeller der mobilstr\u00e5ling har hatt effekt p\u00e5 levende vesener, har str\u00e5lingen ikke hatt effekt p\u00e5 immunforsvaret. I tillegg er str\u00e5lingen fra basestasjoner s\u00e5 svak at den ikke kan p\u00e5virke menneskers helse.", "author": "www.faktisk.no", "date": null, "vclaim_id": "vclaim-id-43045", "url": "https://www.faktisk.no/faktasjekker/Qq9/nei-mobilstraling-pavirker-ikke-immunforsvaret-slik-at-man-lettere-far-influensa", "vclaim": "I l\u00f8pet av en uke d\u00f8de to ungdomsskoleelever etter at de hadde f\u00e5tt influensa. Ved Flat\u00e5sen skole i Trondheim var 310 elever borte fra skolen etter stort influensautbrudd. Disse tre hendelsene har har utl\u00f8st konspirasjonsteorier om at det er en sammenheng mellom influensa og str\u00e5ling fra basestasjoner.\n\nS\u00e6rlig i Facebook-gruppen \u00abNei til smartmeter med mer\u00bb diskuteres dette heftig blant de over 14 000 medlemmene. Her er noen av kommentarene som har kommet de siste dagene:\n\nDet p\u00e5st\u00e5s alts\u00e5 at det er en sammenheng mellom str\u00e5ling fra basestasjoner og nedsatt immunforsvar. Dette skal igjen f\u00f8re til at barn blir syke av influensa, og at enkelte d\u00f8r. Stemmer det?\n\nForsker ved Folkehelseinstituttet (FHI), Dag Markus Eide, avviser overfor Faktisk.no at basestasjoner kan p\u00e5virke immunsystemet:\n\n\u2013 Det er helt utenkelig. I de tilfellene man har hatt effekt av elektromagnetiske felter p\u00e5 biologiske systemer, har det ikke hatt noen effekt p\u00e5 immunsystemet, sier han.\n\nEide forklarer dette med at energien i det elektromagnetiske feltet rundt en basestasjon er s\u00e5 liten at den ikke kan f\u00f8re til noen varmeeffekt. Dette er den eneste kjente effekten et slikt felt kan ha p\u00e5 kroppen, og dermed den eneste m\u00e5ten basestasjoner i teorien kunne ha p\u00e5virket immunsystemet p\u00e5.\n\nEide viser ogs\u00e5 til en amerikansk studie han beskriver som \u00abveldesignet\u00bb, der mus og rotter ble utsatt for radiob\u00f8lgestr\u00e5ling av samme type som den mobiltelefoner som er p\u00e5 2G- eller 3G-nettet sender ut. Fors\u00f8ksdyrene ble utsatt for str\u00e5ling som var opptil fire ganger sterkere enn det h\u00f8yeste niv\u00e5et som er tillatt i Storbritannia.\n\nFors\u00f8ket varte gjennom mesteparten av dyrenes levetid, opptil to \u00e5r. Forskerne fant at de hannrottene som ble utsatt for den sterkeste str\u00e5lingen, utviklet kreftsvulster i hjertet, men sier ingenting om eventuelle effekter p\u00e5 immunsystemet. Det var ingen effekter p\u00e5 mus og hunrotter.\n\nFaktisk.no tar ogs\u00e5 kontakt med seniorr\u00e5dgiver i Direktoratet for str\u00e5levern og atomsikkerhet (DSA), Lars Kl\u00e6boe. I likhet med Eide avviser Kl\u00e6boe at radiob\u00f8lgene fra basestasjoner kan knyttes til influensa eller en svekkelse av immunsystemet:\n\n\u2013 Det finnes ikke dokumentasjon p\u00e5 at s\u00e5 svak eksponering kan p\u00e5virke immunsystemet.\n\nKl\u00e6boe viser ogs\u00e5 til at de aller fleste skolene i Norge ligger i n\u00e6rheten av basestasjoner, og at det er s\u00e5pass mange basestasjoner i Norge at alle nordmenn er \u00abmer eller mindre\u00bb i n\u00e6rheten av en eller flere basestasjoner. Dermed skulle i praksis alle nordmenn ha f\u00e5tt svekket immunforsvar, ikke bare skoleelever.\n\nDet er heller ikke meningsfullt \u00e5 knytte d\u00f8dsfall eller sykdom til basestasjoner, if\u00f8lge Kl\u00e6boe:\n\n\u2013 Alle d\u00f8dsfall som skjer i Norge, skjer i n\u00e6rheten av basestasjoner, sier han.\n\nFlere har ogs\u00e5 satt utbruddet av det nye koronaviruset COVID-19 i sammenheng med utbygging av 5G. Dette har blitt tilbakevist av den britiske faktasjekk-organisasjonen Full Fact.\n\nHva vet vi om de to ungdommene som d\u00f8de etter \u00e5 ha f\u00e5tt influensa? 7. februar d\u00f8de en gutt som gikk i 9. klasse p\u00e5 en ikke navngitt skole i Sarpsborg, if\u00f8lge VG, som meldte om d\u00f8dsfallet f\u00f8rst.\n\nSmittevernlege og kommuneoverlege i Sarpsborg, Karianne J. Bergman, bekreftet overfor avisen at gutten som d\u00f8de hadde influensa. I tillegg hadde han en alvorlig bakteriell infeksjon.\n\n13. februar d\u00f8de en elev ved Konger\u00f8d ungdomsskole i Skien p\u00e5 Rikshospitalet som f\u00f8lge av komplikasjoner ved vanlig influensa, if\u00f8lge en pressemelding fra Skien kommune.\n\nFryktede komplikasjoner av influensa er if\u00f8lge Lommelegen lungebetennelse, blodforgiftning og hjernebetennelse. FHI anbefaler visse risikogrupper \u00e5 ta influensavaksine.\n\nIf\u00f8lge FHIs ukerapport for uke 6 er det fortsatt et lavt, men \u00f8kende niv\u00e5 av influensa i befolkningen. FHI regner med at toppen n\u00e5s i l\u00f8pet av de neste ukene, men ingenting tilsier at 2019\u20132020 er noen rekordsesong.\n\nFHI har registrert at det er mange unge som blir syke, og det kan if\u00f8lge overlege Siri Helene Hauge skyldes flere ting:\n\n\u2013 Unge har ikke den samme immuniteten som voksne har og kan derfor bli oftere syke, sier hun til Faktisk.no.\n\n\u2013 I tillegg er det fire ulike virus som sirkulerer. Ett av dem er knyttet til h\u00f8yere d\u00f8delighet blant eldre, mens et B-virus i \u00e5r er av en ny variant, hvor det er mindre immunitet i befolkningen.\n\nFolkehelseinstituttets temaside om sesonginfluensa finner du her.\n\nHauge understreker at hun ikke vet hvilke virus som har for\u00e5rsaket de ulike utbruddene som har rammet unge mennesker. I snitt d\u00f8r det rundt 900 personer av influensa i Norge hvert \u00e5r, men det er ikke vanlig at unge d\u00f8r.\n\n\u2013 Det er sjeldent, spesielt med tanke p\u00e5 at de oftere blir syke, sier Hauge.\n\n\u2013 Vi observerer ett\u2013to d\u00f8dsfall blant barn under 18 \u00e5r nesten hvert \u00e5r, men dette er ikke sikre tall.\n\nHva d\u00f8dsfallene skyldes, er if\u00f8lge Hauge vanskelig \u00e5 si noe sikkert om. Noen kan f\u00e5 lungebetennelse eller andre infeksjoner p\u00e5 toppen av influensaen, mens andre kan ha en sykdom som ikke var oppdaget da de ble syke.\n\n\u2013 Ofte vet man ikke om personen har d\u00f8dd med eller av influensa. Friske barn d\u00f8r sjeldent, s\u00e5 da det kan v\u00e6re noe annet i tillegg, sier Hauge.\n\nTorsdag 13. februar meldte flere medier at opp mot 100 elever hadde f\u00e5tt influensa p\u00e5 Flat\u00e5sen skole. Dagen etter kunne NRK melde at hele 310 av 826 elever var borte fra skolen.\n\n\u2013 Denne uken er det vinterferie i Trondheim, s\u00e5 det er ingen p\u00e5 skolen, sier rektor ved Flat\u00e5sen skole, Hilde Klungs\u00f8yr, til Faktisk.no.\n\n\u2013 Vi sendte ut meldinger om sykdomsutbruddet til foresatte gjennom dagen og ettermiddagen torsdag. Hvor mange som ble holdt hjemme for \u00e5 unng\u00e5 smitte, og hvor mange som faktisk har v\u00e6rt eller er syke, vet vi ikke.\n\nSmittevernoverlege i Trondheim kommune, Eli Sagvik, opplyser at de har tatt nok pr\u00f8ver av elevene ved Flat\u00e5sen skole til \u00e5 kunne fastsl\u00e5 at det er influensavirus som er \u00e5rsaken til sykdomsutbruddet.\n\n\u2013 Det er et stort utbrudd og vi vet ikke n\u00f8yaktig hvor mange som er syke, sier hun til Faktisk.no.", "lang": "no"}