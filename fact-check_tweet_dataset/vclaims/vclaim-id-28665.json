{"title": "No, il M5s non ha \u00abla firma\u00bb di 8 riforme su 10", "subtitle": "", "author": "pagellapolitica.it", "date": null, "vclaim_id": "vclaim-id-28665", "url": "https://pagellapolitica.it/dichiarazioni/8208/no-il-m5s-non-ha-la-firma-di-8-riforme-su-10", "vclaim": "Nello specifico, i provvedimenti di cui si parla sono: la manovra con un deficit/Pil al 2,04 per cento, il reddito di cittadinanza, la \u201cquota 100\u201d, il \u201cdecreto Dignit\u00e0\u201d, il disegno di legge \u201cSpazzacorrotti\u201d, l\u2019abolizione dei vitalizi, il cambio di rotta nella politiche migratorie, la legittima difesa, le riforme costituzionali e i risarcimenti per coloro che sono stati \u201ctruffati\u201d dalle banche.\n\nLa trattativa tra il governo Conte e l\u2019Unione europea sul rapporto deficit/Pil dell\u2019Italia si \u00e8 protratta per alcuni mesi. Questo rapporto \u2013 secondo quanto dichiarato dagli esponenti del governo a fine settembre 2018 e anche a inizio ottobre scorso \u2013 doveva essere al 2,4 per cento per tre anni (2019, 2020 e 2021).\n\nIl 21 novembre 2018, per\u00f2, l\u2019Ue ha bocciato la proposta avanzata dal governo italiano, chiedendo la presentazione di una versione \u201crivista\u201d \u2013 fatto mai accaduto a livello europeo da quando sono in vigore le attuali norme sui bilanci, cio\u00e8 dal 2013. Il governo ha quindi dovuto fare ulteriori concessioni e il 12 dicembre 2018 il presidente del Consiglio Giuseppe Conte ha comunicato che il rapporto deficit/Pil sarebbe stato fissato al 2,04 per cento, cifra approvata dall\u2019Unione.\n\nQuando si parla di reddito di cittadinanza, \u00e8 scontato associare questa misura al M5s, che ne ha fatto \u2013 sia in campagna elettorale che nel corso della scorsa legislatura \u2013 uno dei pilastri della propria politica sociale.\n\nIn passato, abbiamo sottolineato come la misura abbia visto, nel tempo, diversi cambiamenti. Rispetto a quanto promesso in campagna elettorale e nel Contratto di governo, la platea di beneficiari e le risorse stanziate sono state ridotte.\n\nSe il reddito di cittadinanza pu\u00f2 essere considerata la misura chiave del M5s, \u201cquota 100\u201d \u00e8 quanto hanno sempre promosso \u2013 e promesso \u2013 i colleghi di governo della Lega. Il programma elettorale del partito di Matteo Salvini faceva proprio di \u201cquota 100\u201d uno dei pilastri della riforma del sistema pensionistico per superare la precedente riforma Fornero.\n\nLa misura, contenuta nel e finanziata con la legge di Bilancio 2019, \u00e8 stata concretamente introdotta con il decreto legislativo 4/2019. Grazie a \u201cquota 100\u201d, sar\u00e0 possibile andare in pensione una volta raggiunti i 62 anni di et\u00e0 e i 38 anni di contributi e, quindi, in anticipo rispetto a quanto previsto con la precedente riforma Fornero.\n\nSulle modifiche alle riforme pensionistiche introdotte dal governo Monti, insomma, c\u2019era accordo tra le due forze di governo anche prima dell\u2019alleanza. \u201cQuota 100\u201d in senso stretto, per\u00f2, era stata gi\u00e0 proposta dalla Lega, mentre l\u2019alternativa presentata dal Movimento 5 Stelle era leggermente differente e verr\u00e0 nel caso introdotta a partire dal 2022-2023 se l\u2019attuale misura risulta efficace.\n\nIl cosiddetto \u201cdecreto Dignit\u00e0\u201d \u00e8 stata una delle prime misure introdotte dal governo Conte. Il decreto legge 87/2018 \u00e8 stato infatti approvato lo scorso luglio, convertito in legge con alcune modifiche il 9 agosto e ha tra i primi firmatari lo stesso leader del M5s Luigi Di Maio, che \u00e8 anche ministro del Lavoro e dello Sviluppo economico.\n\nLa misura ha introdotto una serie di novit\u00e0 in tema di lavoro: il ritorno dei voucher per alcuni settori (come, ad esempio, il turismo e l\u2019agricoltura); l\u2019obbligo di indicare la causale del contratto a termine che supera i dodici mesi; l\u2019impossibilit\u00e0, nella stessa azienda, per i contratti a tempo determinato di superare il 30 per cento dei contratti a tempo indeterminato; l'estensione, per il 2019 e per il 2020, del bonus del 50 per cento dei contributi per le assunzioni di dipendenti under 35.\n\nL\u2019iter del decreto sia stato piuttosto complicato. La maggioranza, infatti, si \u00e8 trovata in disaccordo sul reato di peculato e su una serie di emendamenti che riguardavano l\u2019attivit\u00e0 online dei partiti. Ma \u00e8 lecito che sia il M5s a rivendicare il risultato.\n\nSul tema, in realt\u00e0, ci sono stati diversi interventi negli ultimi anni, anche ad opera dei precedenti governi. A partire dal 2011, grazie a una riforma introdotta dal governo Monti, deputati e senatori non maturano pi\u00f9 un vitalizio ma la loro pensione \u00e8 calcolata con il metodo contributivo. Dunque, quando parliamo di vitalizi pagati dallo Stato, facciamo riferimento solo a quelli distribuiti ad ex deputati e senatori che ne hanno maturato il diritto prima che fosse introdotta l\u2019abolizione.\n\nIl 12 luglio 2018 la Camera ha approvato la delibera proposta dal presidente Roberto Fico che prevede il taglio dei vitalizi degli ex deputati e il ricalcolo in base al metodo contributivo. Il 16 ottobre 2018 il taglio dei vitalizi per gli ex parlamentari \u00e8 stato approvato anche al Senato.\n\nRestano al momento esclusi, come riconosciuto anche dall\u2019articolo condiviso dal , i consiglieri regionali. Con la legge di Bilancio 2019 si \u00e8 stabilito che le Regioni abbiamo quattro mesi di tempo per rideterminare \u00abla disciplina dei trattamenti previdenziali e dei vitalizi gi\u00e0 in essere\u00bb. Alcune, come la Lombardia, si sono gi\u00e0 adeguate in anticipo.\n\nInsomma, i vitalizi per il futuro non esistevano gi\u00e0 pi\u00f9 e il risparmio economico del provvedimento \u00e8 molto limitato (si parla di circa 80 milioni l\u2019anno), ma \u00e8 giusto riconoscere al M5s il ruolo nel realizzare questa misura simbolica.\n\nIl \u201cdecreto Sicurezza\u201d (d.l. 13/2018) \u00e8 stato il provvedimento pi\u00f9 significativo preso in materia e introduce, tra le altre cose, nuove norme per quanto riguarda la sicurezza pubblica e la gestione dei beni sequestrati alla criminalit\u00e0 organizzata.\n\n\u00c8 vero che il M5s (e anche il premier Conte) abbia in sostanza reso possibile la linea del ministro dell\u2019Interno, come emerge dal caso Diciotti e dai suoi strascichi giudiziari, ma la responsabilit\u00e0 per la gestione della questione migratoria e degli sbarchi \u00e8 in primo luogo della Lega.\n\nPer quanto riguarda poi l\u2019introduzione del referendum propositivo, il 21 febbraio 2019 \u00e8 stata approvata dalla Camera la proposta di modifica dell\u2019articolo 71 della Costituzione il cui esame, per\u00f2, non \u00e8 ancora cominciato al Senato. La modifica prevede che, se almeno 500 mila elettori presentano un\u2019iniziativa legislativa popolare, le Camere siano obbligate a esaminarla entro 18 mesi. Superato questo periodo senza aver ottenuto un risultato, la parola tornerebbe ai cittadini.\n\nIl fondo \u00e8 stato dotato di 1,575 miliardi di euro (525 milioni l\u2019anno per il periodo 2019-2021) con la legge di Bilancio 2019, che ha previsto come copertura il fondo \u201crapporti dormienti\u201d, istituito nel 2008 per raccogliere il denaro dei rapporti bancari per importi superiori a 100 euro che non hanno mostrano alcun movimento negli ultimi dieci anni.\n\nInoltre, nonostante il 9 febbraio scorso i due vicepremier Di Maio e Salvini si siano incontrati a Vicenza per confermare il proprio impegno verso i risparmiatori truffati, recentemente sono emersi possibili problemi.\n\nIn base alle misure citate da un articolo condiviso dal \u2013 e a cui fa probabilmente riferimento Paragone \u2013 solo in quattro casi si pu\u00f2 parlare a tutti gli effetti di risultati rivendicabili dal M5s. Nello specifico, si tratta del reddito di cittadinanza, del \u201cdecreto Dignit\u00e0\u201d, del disegno di legge \u201cSpazzacorrotti\u201d e dell\u2019abolizione dei vitalizi (effettuata per gli ex deputati e senatori, ma non per i consiglieri regionali).\n\nLa politica sull\u2019immigrazione \u00e8 invece da attribuire per lo pi\u00f9 alla Lega. A questa si aggiunge la legge sulla legittima difesa, che ad oggi non \u00e8 ancora stata approvata. Stesso discorso vale per le riforme costituzionali: anche se sono rivendibicabili soprattutto dal M5s, non sono ancora entrate in vigore. Nel caso di \u201cquota 100\u201d, la proposta era presente nel programma della Lega, mentre il M5s aveva in mente un provvedimento leggermente diverso (\u201cquota 41\u201d).\n\nPer quanto riguarda poi il rapporto deficit/Pil al 2,04 per cento e il risarcimento per coloro che sono stati truffati dalle banche, il merito \u00e8 da attribuirsi all\u2019intero esecutivo.", "lang": "it"}