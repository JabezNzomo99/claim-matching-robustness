{"title": "Lo Stato italiano incassa di pi\u00f9 di quello che spende?", "subtitle": "", "author": "pagellapolitica.it", "date": null, "vclaim_id": "vclaim-id-34765", "url": "https://pagellapolitica.it/dichiarazioni/8316/lo-stato-italiano-incassa-di-piu-di-quello-che-spende", "vclaim": "In quel caso, la differenza annuale tra le entrate e le spese totali \u00e8 negativa. Quando ci\u00f2 accade lo Stato ha un indebitamento netto negativo.\n\nChe cos\u2019\u00e8 l\u2019avanzo primario e perch\u00e9 \u00e8 importante?\n\nOgni anno lo Stato italiano deve ripagare gli interessi sui debiti contratti negli anni precedenti e nel caso in cui non abbia risorse sufficienti per farlo, deve indebitarsi nuovamente. Se non ci fossero le spese sostenute per coprire i debiti degli anni precedenti, lo Stato potrebbe per\u00f2 avere pi\u00f9 entrate che spese. In questo caso si dice che lo Stato genera un avanzo primario.\n\nQuesto indicatore \u00e8 importante perch\u00e9 fa capire se uno Stato sar\u00e0 mai in grado di ripagare il proprio debito. Infatti, spendere di meno di quanto si incassa comporta che, in prospettiva, il debito pubblico verr\u00e0 ridotto. Ci\u00f2 \u00e8 valido anche per un\u2019economia come la nostra che presentava nel 2017 un rapporto debito/Pil del 131,4 per cento.\n\nLa velocit\u00e0 con cui il debito pubblico diminuir\u00e0 dipende per\u00f2 dall\u2019entit\u00e0 dell\u2019avanzo primario e dall\u2019ammontare del debito contratto: a parit\u00e0 di avanzo primario, maggiore \u00e8 la spesa per interessi e maggiore \u00e8 il tempo che lo Stato impiegher\u00e0 a ripagare il suo debito e viceversa.\n\nDopo un periodo di crescita, l\u2019indebitamento ha raggiunto nel 2007 il livello minimo della storia recente, attestandosi a 23,54 miliardi di euro (-1,5 per cento del Pil). In seguito alla crisi del 2008, il trend \u00e8 per\u00f2 stato invertito nuovamente e l\u2019indebitamento \u00e8 tornato a livelli superiori di quelli del 2007 (grafico 1).\n\nPer quanto riguarda gli ultimi tre anni (2015-2018), il Servizio studi di Camera e Senato riporta che l\u2019indebitamento netto \u00e8 passato dai circa -42,57 miliardi del 2015 (2,6 per cento del Pil) ai -37,5 miliardi del 2018 (-2,1 per cento del pil). Valori che sono tuttora superiori a quelli pre-crisi del 2007.\n\nAllo stesso tempo, gli stessi dati dell\u2019Istat confermano quanto sostenuto dal professor Bagnai: dal 1991 al 2018 l\u2019Italia ha (quasi) sempre generato un avanzo primario (salvo che nel 2009). Quindi, se non fosse per la spesa per ripagare gli interessi sul debito, l\u2019Italia sarebbe un risparmiatore netto.", "lang": "it"}