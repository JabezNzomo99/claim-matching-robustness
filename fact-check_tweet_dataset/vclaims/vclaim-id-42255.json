{"title": "Er enigheden blandt verdens klimaforskere en stor l\u00f8gn?", "subtitle": "Klimaforandringerne er hovedsageligt menneskeskabte. Det er hele 97 procent af verdens klimaforskere enige om. Den p\u00e5stand bliver gang p\u00e5 gang fremf\u00f8rt i medierne og den offentlige debat.\n\nMen det er en af de \"mest bem\u00e6rkelsesv\u00e6rdige l\u00f8gnehistorier,\" mener Jens Morten Hansen, der er geolog, forhenv\u00e6rende direkt\u00f8r for Forskningsstyrelsen og nuv\u00e6rende byr\u00e5dsmedlem for Venstre i L\u00e6s\u00f8 Kommune.", "author": "www.mm.dk", "date": "2019-02-19", "vclaim_id": "vclaim-id-42255", "url": "http://www.mm.dk/tjekdet/artikel/er-enigheden-blandt-verdens-klimaforskere-en-stor-loegn#fact1", "vclaim": "Klimaforandringerne er hovedsageligt menneskeskabte. Det er hele 97 procent af verdens klimaforskere enige om. Den p\u00e5stand bliver gang p\u00e5 gang fremf\u00f8rt i medierne og den offentlige debat.\n\nMen det er en af de \"mest bem\u00e6rkelsesv\u00e6rdige l\u00f8gnehistorier,\" mener Jens Morten Hansen, der er geolog, forhenv\u00e6rende direkt\u00f8r for Forskningsstyrelsen og nuv\u00e6rende byr\u00e5dsmedlem for Venstre i L\u00e6s\u00f8 Kommune.\n\nJens Morten Hansen kritiserer medierne for, at p\u00e5standen om de 97 procents enighed blandt klimaforskerne fortsat f\u00e5r lov at florere, n\u00e5r den \"for l\u00e6ngst er pillet fuldst\u00e6ndig fra hinanden\", skriver han i et debatindl\u00e6g i Kristeligt Dagblad.\n\nTjekDet tager kritikken til sig p\u00e5 vegne af medierne og unders\u00f8ger sagen. Det viser sig, at flere b\u00e5de danske og udenlandske klimaforskere er enige med Jens Morten Hansen: Dokumentationen for p\u00e5standen om, at 97 procent af verdens klimaforskere er enige om, at mennesket bidrager v\u00e6sentligt til klimaforandringerne, er tvivlsom.\n\nMen i samme \u00e5ndedrag fremh\u00e6ver de selv samme forskere over for TjekDet, at der uomtvisteligt er et klart flertal af klimaforskere, der mener, at klimaforandringerne hovedsageligt er menneskeskabte.\n\nP\u00e5standen om, at n\u00e6sten alle verdens klimaforskere er enige stammer fra et forskningsprojekt fra 2013, der gennemg\u00e5r 11.944 videnskabelige artikler om klimaforandringer og global opvarmning. Og her finder den australske forsker John Cook og hans kollegaer, at 97 procent af de artikler, der udtrykker en holdning til \u00e5rsagen til klimaforandringerne, bakker op om, at mennesker er \u00e5rsag til global opvarmning.\n\nMen det resultat skal man ikke stole for meget p\u00e5, fremh\u00e6ver Jens Morten Hansen som n\u00e6vnt i sit debatindl\u00e6g i Kristeligt Dagblad. For if\u00f8lge ham har en senere kontrolunders\u00f8gelse af de n\u00e6sten 12.000 artikler vist et markant andet billede af enigheden blandt klimaforskerne: Det er kun 38 procent af de 12.000 artikler, der direkte udtrykker en holdning til menneskets indflydelse p\u00e5 klimaet, konkluderer kontrolunders\u00f8gelsen blandt andet.\n\n\n\n Jens Morten Hansen, geolog, forhenv\u00e6rende direkt\u00f8r for Forskningsstyrelsen og nuv\u00e6rende byr\u00e5dsmedlem for Venstre i L\u00e6s\u00f8 Kommune. Foto:Pressefoto.\n\n\n\n Og dermed n\u00e5r Jens Morten Hansen frem til f\u00f8lgende konklusion i sit debatindl\u00e6g: \"Det, IPCC (FN\u2019s klimapanel, red.) omtaler som kun tre procent \"klimaben\u00e6gtere\" er alts\u00e5 snarere majoriteten.\"\n\nTjekDet har fors\u00f8gt at f\u00e5 Jens Morten Hansen til at fort\u00e6lle os, hvad det er for en kontrolunders\u00f8gelse, han henviser til i sit debatindl\u00e6g, og som angiveligt konkluderer, at de 97 procent er skudt helt ved siden af, og at der i virkeligheden er langt flere klimaskeptikere. Men uden held.\n\nI en mail skriver Jens Morten Hansen dog, at \"langt det bedste vil v\u00e6re at tale med Jens Olaf Pepke Pedersen\". Han er seniorforsker ved DTU Space, hvor han forsker i klimaforandringer.\n\nOg nu viser det sig, at Jens Olaf Pepke Pedersen rigtignok har fremf\u00f8rt kritik af John Cooks metastudie, der som n\u00e6vnt danner baggrund for p\u00e5standen om de 97 procents enighed blandt klimaforskerne. Jens Olaf Pepke Pedersen har nemlig foretaget en fint\u00e6lling af de 11.944 artikler, der indg\u00e5r i John Cooks studie. Men han vil alligevel ikke st\u00e5 p\u00e5 m\u00e5l for de tal, som Jens Morten Hansen bringer i sit debatindl\u00e6g - alts\u00e5, at f\u00e6rre end fem procent af artiklerne bakker op om menneskets rolle i klimaforandringerne og, at klimaben\u00e6gterne skulle v\u00e6re majoriteten.\n\n\"Jeg kan ikke genkende de procenttal, som Jens Morten Hansen n\u00e6vner. IPCC bruger s\u00e5 vidt jeg ved heller ikke udtryk som \"klimaben\u00e6gtere\", og jeg kan heller ikke se, hvordan de tre procent bliver til majoriteten,\" skriver han i en mail til TjekDet.\n\nMen hvad viser Jens Olaf Pepke Pedersens unders\u00f8gelse s\u00e5? Svaret p\u00e5 det sp\u00f8rgsm\u00e5l viser sig at v\u00e6re lidt teknisk, s\u00e5 hold nu fast:\n\nHan konkluderer, at de 11.944 artikler samlet set ikke dokumenterer, at der er konsensus om, at klimaforandringerne er overvejende menneskeskabte.\n\n\"Langt de fleste artikler (i alt ca. 95%) angiver slet ikke, hvor meget mennesket bidrager med, men skriver blot direkte eller indirekte, at der er et bidrag. Men man kan ikke tage de 95% til indt\u00e6gt for hverken den ene \u2018yderlighed\u2019 (at mennesket er hoved\u00e5rsagen) eller den anden \u2018yderlighed\u2019 (at mennesket bidrager med mindre end 50%),\" skriver han.\n\nMen samtidig sl\u00e5r Jens Olaf Pepke Pedersen fast, at der er bred enighed blandt verdens klimaforskere.\n\n\"Der er generel \u2018enighed\u2019 om at mennesket bidrager, men der er ikke enighed om, at vi er hoved\u00e5rsagen. P\u00e5 sp\u00f8rgsm\u00e5let om, hvorvidt mennesket er hovedansvarligt for klima\u00e6ndringerne, er der et stort flertal, som vil svare ja, men det er forkert at sige, at der er konsensus,\" skriver han.\n\nJens Olaf Pepke Pedersen bakker alts\u00e5 Jens Morten Hansen op i, at John Cooks studie ikke kan dokumentere, at der er konsensus - alts\u00e5 generel enighed \u2013 blandt klimaforskerne. Men Jens Olaf Pepke Pedersen understreger samtidig - og i mods\u00e6tning til Jens Morten Hansen - at der er et stort flertal af forskerne, der bakker op om menneskets indflydelse p\u00e5 klimaforandringerne.\n\nIngen ved deres fulde fem tvivler p\u00e5 menneskets indvirkning\n\nRichard Tol er professor i \u00f8konomi ved University of Sussex, og er ligesom Jens Olaf Pepke Pedersen ogs\u00e5 st\u00e6rkt kritisk overfor Cook-studiet. Men heller ikke han mener, at forskerne er specielt uenige om, at mennesker p\u00e5virker jordens klima.\n\n\"Alle p\u00e5lidelige videnskabelige artikler, og klart st\u00f8rstedelen af de knap s\u00e5 p\u00e5lidelige, viser at drivhusgasser har spillet en betydelig - hvis ikke dominerende - rolle for den observerede globale opvarmning. Det er der ingen fysikere, der bestrider, om end estimaterne for, hvor stor en rolle drivhusgasserne spiller, varierer. Der er nogle f\u00e5 statistikere, der bestrider det (menneskeskabt global opvarmning, red.), men deres argumenter er svage og langt ude,\" skriver Richard Tol i en mail til TjekDet.\n\nS\u00e5 ogs\u00e5 Richard Tol vurderer \u2013 ligesom Jens Olaf Pepke Pedersen \u2013 at der er bred videnskabelig enighed om, at nutidens klimaforandringer er overvejende menneskeskabte.\n\n\"En lille gruppe eksperter h\u00e6vder at opvarmningen mestendels er naturlig med et mindre menneskeligt bidrag. Men langt st\u00f8rstedelen af alle eksperter konkluderer, at udledningen af drivhusgasser forklarer langt st\u00f8rstedelen af den observerede opvarmning,\" forts\u00e6tter han og sk\u00e6rer pointen ud i pap:\n\n\"Ingen ved deres fulde fem er i tvivl om, at mennesket bidrager til global opvarmning.\"\n\nAt flere forskere i tidens l\u00f8b har s\u00e5et tvivl om Cooks 97 procents-konklusion, kan der v\u00e6re god grund til. Det er nemlig meget sv\u00e6rt at m\u00e5le enighed om noget s\u00e5 komplekst som klimaforandringer. Derfor skal unders\u00f8gelser, der s\u00e6tter tal p\u00e5 enigheden blandt forskerne altid l\u00e6ses med visse forbehold, siger Matthias Heymann, der er lektor p\u00e5 Center for Videnskabsstudier ved Aarhus Universitet.\n\nHan har l\u00e6st John Cooks studie og vurderer ligesom Jens Olaf Pepke Pedersen og Richard Tol, at 97 procents-konklusionen ikke st\u00e5r mejslet i granit.\n\n\"Den slags tal vil altid kunne debatteres, fordi de er baseret p\u00e5 nogle antagelser. Man er n\u00f8dt til at definere, hvem der er klimaforskere, og hvad man forst\u00e5r ved enighed. Mange studier sorterer efter kategorier som \u2018enig\u2019, \u2018uenig\u2019 og \u2018uafklaret\u2019, men er der altid klare skillelinjer? Og kan s\u00e5dan en sorteringsprocedure v\u00e6re fuldst\u00e6ndig objektiv? Man kan let komme frem til forskellige tal,\" skriver han i en mail.\n\nHer bakkes han op af Jette Bredahl Jacobsen, der er medlem af Klimar\u00e5det og professor i milj\u00f8- og ressource\u00f8konomi ved K\u00f8benhavns Universitet.\n\n\"Jeg ville selv typisk sige, at klimaforandringerne er menneskeskabte, men det er ikke mit forskningsomr\u00e5de at vurdere det. S\u00e5 hvis en som mig t\u00e6ller med i de 97 procent, er det selvf\u00f8lgelig et pudsigt resultat. Men uanset om man kommer frem til, at enigheden er 97 procent eller 90 procent, vil det stadig v\u00e6re det bedste bud, at klimaforandringer er menneskeskabte,\" siger hun.\n\nSelvom vi alts\u00e5 ikke n\u00f8dvendigvis kan v\u00e6re sikre p\u00e5, at n\u00f8jagtig 97 procent af klimaforskerne er enige, vurderer ogs\u00e5 Matthias Heymann, at det er et rimeligt estimat.\n\n\"Jeg vil ikke n\u00f8dvendigvis stole blindt p\u00e5 et tal som 97 procent, men der er ingen tvivl om, at der er bred enighed,\" sl\u00e5r han fast.\n\nOg hvad kan vi s\u00e5 konkludere nu? Jo, Jens Morten Hansen har ret i, at der ikke findes solid dokumentation for, at 97 procent af alle klimaforskere er enige om, at mennesket er hoved\u00e5rsagen til den globale opvarmning. Men selv kritikerne af 97 procents-p\u00e5standen peger p\u00e5, at der alligevel er et klart flertal af klimaforskere, der er enige.\n\nJens Morten Hansen gl\u00e6der sig over, at forskere fra b\u00e5de ind- og udland er enige med ham i, at 97 procent-p\u00e5standen ikke er tilstr\u00e6kkeligt dokumenteret. Men forelagt de fire forskeres vurdering af, at mennesket spiller en betydelig rolle i klimaforandringerne, fastholder han sit standpunkt.\n\n\"Det er jeg s\u00e5 ikke enig med dem i. Der er nok en effekt, men om den er m\u00e5lbar, det kan man diskutere,\" siger han.\n\nHan er dog enig med Jens Olaf Pepke Pedersen i, at et flertal af klimaforskere i dag vil pege p\u00e5 mennesket som den v\u00e6sentligste \u00e5rsag til klimaforandringerne. Der er nemlig sket et skred i, hvem der kalder sig klimaforsker, forklarer han.\n\n\"Det vil der v\u00e6re i dag, det er jeg enig med ham i. Det er, fordi der er sket en voldsom forskydning i, hvem der kalder sig klimaforskere. Det omfatter forskere, der ser p\u00e5 insekter og psykologien hos mennesker, det er ikke kun dem, der forsker i \u00e5rsagerne til klimaforandringerne. Det er en meget vigtig skelnen, synes jeg.\"", "lang": "da"}