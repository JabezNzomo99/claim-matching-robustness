{"title": "La povert\u00e0 \u00e8 davvero scesa dopo anni con il reddito di cittadinanza?", "subtitle": "", "author": "pagellapolitica.it", "date": null, "vclaim_id": "vclaim-id-47053", "url": "https://pagellapolitica.it/dichiarazioni/8651/la-poverta-e-davvero-scesa-dopo-anni-con-il-reddito-di-cittadinanza", "vclaim": "Come ha sottolineato l\u2019Istat, i dati del 2019 sulla povert\u00e0 assoluta sono \u00abin significativo calo rispetto al 2018\u00bb, quando le famiglie povere erano oltre un milione e 800 mila (l\u20198,4 per cento in pi\u00f9 del 2019) e i poveri assoluti oltre 5 milioni (il 9,2 per cento in pi\u00f9 del 2019). L\u2019incidenza della povert\u00e0 assoluta tra le famiglie \u00e8 cos\u00ec scesa dal 7 per cento al 6,4 per cento e tra gli individui dall\u20198,4 per cento al 7,7 per cento.\n\nChe cos\u2019era successo gli anni scorsi? Nel 2018 i dati sulla povert\u00e0 assoluta erano rimasti stabili rispetto a quelli dell\u2019anno prima. Proprio nel report dedicato al 2018 \u2013 pubblicato il 18 giugno 2019 \u2013 l\u2019Istat aveva spiegato che si era arrestata \u00abdopo tre anni la crescita del numero e della quota di famiglie in povert\u00e0 assoluta\u00bb. Il trend per\u00f2 non si era ancora invertito.\n\nDunque Crimi ha ragione quando dice che \u00abper la prima volta negli ultimi quattro anni in Italia la povert\u00e0 assoluta \u00e8 diminuita\u00bb. Ma \u00e8 vero anche quello che ha aggiunto dopo, ossia che \u00e8 \u00abun risultato reso possibile dall\u2019introduzione nel nostro Paese del reddito di cittadinanza\u00bb, la cui erogazione \u00e8 iniziata ad aprile 2019?\n\n\u00abLa diminuzione della povert\u00e0 assoluta si deve in gran parte al miglioramento, nel 2019, dei livelli di spesa delle famiglie meno abbienti (in una situazione di stasi dei consumi a livello nazionale)\u00bb, ha scritto l\u2019Istat. \u00abL\u2019andamento positivo si \u00e8 verificato in concomitanza dell\u2019introduzione del reddito di cittadinanza (che ha sostituito il reddito di inclusione) e ha interessato, nella seconda parte del 2019, oltre un milione di famiglie in difficolt\u00e0\u00bb.\n\nIn base ai dati dell\u2019Inps, nel 2019 i nuclei famigliari beneficiari del reddito (e della pensione) di cittadinanza sono stati in totale oltre 1,1 milioni, con pi\u00f9 di 2,6 milioni di persone coinvolte. L\u2019importo medio mensile del reddito di cittadinanza \u00e8 stato di 527 euro, mentre per la pensione di cittadinanza di 229 euro.\n\nNella prima met\u00e0 del 2020 questi dati sono leggermente cresciuti: ad oggi i nuclei beneficiari sono oltre 1,2 milioni, con quasi 3 milioni di persone coinvolte. Gli importi medi mensili per reddito e pensione di cittadinanza sono attualmente rispettivamente di 570 euro e di 241 euro.\n\nDunque, l\u2019Istat ha riconosciuto che con l\u2019introduzione del reddito di cittadinanza si \u00e8 registrato un calo della povert\u00e0 assoluta, ma non si \u00e8 espressa esplicitamente nell\u2019individuare una relazione di causa-effetto. Anzi, per approfondire la questione, ha suggerito la lettura di una nota metodologica nelle pagine finali del rapporto.\n\n\u00abLe famiglie che avrebbero diritto di percepire il reddito di cittadinanza e quelle in condizione di povert\u00e0 assoluta sono due universi solo parzialmente sovrapponibili\u00bb, ha sottolineato l\u2019Istat nella nota. \u00abL\u2019accesso a questa integrazione al reddito, infatti, tiene conto di criteri diversi rispetto a quelli utilizzati per la stima delle famiglie in condizione di povert\u00e0 assoluta\u00bb. Insomma, non necessariamente chi era un povero assoluto, o chi adesso non lo \u00e8 pi\u00f9, \u00e8 anche un beneficiario del reddito di cittadinanza.\n\n\u00abIl RdC \u00e8 fortemente selettivo nei confronti dei cittadini stranieri, in quanto prevede un requisito di dieci anni di pregressa residenza in Italia, di cui gli ultimi due continuativi\u00bb, ha aggiunto poi l\u2019Istat. \u00abQuesta condizione non \u00e8 presa in considerazione dalla misura di povert\u00e0 assoluta\u00bb.\n\nGi\u00e0 la Banca d\u2019Italia, nella sua relazione annuale relativa al 2018 e pubblicata a maggio 2019, aveva scritto che \u00abcirca il 6 per cento degli individui classificabili [all\u2019epoca, ndr] come \u201cpoveri assoluti\u201d non rispetterebbe il requisito di residenza e circa il 35 per cento non sarebbe in possesso dei requisiti reddituali e patrimoniali\u00bb.\n\nRiassumendo: se \u00e8 innegabile che sia stato registrato un calo dei poveri assoluti nel 2019 con l\u2019introduzione del reddito di cittadinanza, \u00e8 anche vero che non \u00e8 possibile dire con precisione quale sia stato il contributo in termini quantitativi di questa misura, dal momento che poveri assoluti e percettori del RdC non coincidono del tutto. Probabilmente, vista l\u2019assenza di altre spiegazioni alternative evidenti, \u00e8 significativo, ma non possiamo stabilire quanto.\n\nSecondo Vito Crimi, \u00abper la prima volta negli ultimi quattro anni in Italia la povert\u00e0 assoluta \u00e8 diminuita\u00bb, e questo risultato \u00e8 stato \u00abreso possibile dall\u2019introduzione nel nostro Paese del reddito di cittadinanza\u00bb.\n\nAbbiamo verificato e Crimi ha quasi ragione.\n\nNel 2019, \u00e8 vero che le famiglie in povert\u00e0 assoluta in Italia erano 1,7 milioni e i poveri assoluti quasi 4,6 milioni, in calo rispetto ai dati del 2018, quando i numeri erano rimasti stabili dopo tre anni di crescita.\n\nL\u2019Istat ha sottolineato che \u00abl\u2019andamento positivo si \u00e8 verificato in concomitanza dell\u2019introduzione del reddito di cittadinanza\u00bb, ma ha anche precisato che \u201cpoveri assoluti\u201d e \u201cbeneficiari del reddito di cittadinanza\u201d sono due insiemi solo parzialmente sovrapponibili. Un calo nel primo gruppo non pu\u00f2 essere spiegato esclusivamente con un aumento nel secondo, anche se la coincidenza temporale e l\u2019assenza di altre spiegazioni evidenti sono sicuramente indizi in questo senso.", "lang": "it"}