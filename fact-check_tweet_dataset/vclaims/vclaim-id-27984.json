{"title": "Nei, det er ikke forbud mot davidstjerne i Strand kommune", "subtitle": "Men kommunen har anmodet menighet om \u00e5 endre stjernen.", "author": "www.faktisk.no", "date": null, "vclaim_id": "vclaim-id-27984", "url": "https://www.faktisk.no/faktasjekker/wqV/nei-det-er-ikke-forbud-mot-davidstjerne-i-strand-kommune", "vclaim": "Med adventstiden f\u00f8lger gjerne en \u00f8kt interesse for religi\u00f8se symboler. S\u00e5 ogs\u00e5 i \u00e5r. De siste dagene har en sak fra organisasjonen Israels Venner i Norge skapt engasjement p\u00e5 Facebook. Tittelen p\u00e5 saken er:\n\n\u00abHar du synspunkter p\u00e5 forbudet mot Davidstjerne i Strand kommune?\u00bb sp\u00f8r Israels Venner og avslutter med \u00e5 oppgi mobilnummeret og e-postadressen til ordf\u00f8reren i Strand.\n\nOgs\u00e5 nettstedet Document har skrevet om saken. Der er tittelen \u00abStrand kommune ber menighet om ikke \u00e5 tenne en Davidsstjerne til jul\u00bb. Avisen Dagen har en leder med tittelen \u00abKommunen ba menighet endre davidsstjernen\u00bb. Heller ikke Stavanger Aftenblad eller Norge IDAG skriver at det er snakk om et forbud.\n\nDavidstjernen er if\u00f8lge Store norske leksikon et eldgammelt symbol som ble brukt som dekorasjon og til magiske form\u00e5l i mange land. F\u00f8rst p\u00e5 1800-tallet ble davidstjernen oppfattet som et spesifikt j\u00f8disk symbol, p\u00e5 linje med korset til de kristne.\n\nUnder 2. verdenskrig p\u00e5la nazistyret i Tyskland j\u00f8der \u00e5 g\u00e5 med gul davidstjerne med \u00abj\u00f8de\u00bb i svarte bokstaver. I 1948 ble davidstjernen tatt opp i flagget til staten Israel.\n\nSaken om det p\u00e5st\u00e5tte forbudet mot davidstjerne i Strand kommune har skapt stort engasjement i flere store Facebook-grupper. I gruppen \u00abH\u00f8yresiden\u00bb blir islam raskt utpekt som \u00e5rsak:\n\nIsraels Venner i Norge er if\u00f8lge seg selv \u00aben partipolitisk uavhengig og frittst\u00e5ende organisasjon, tuftet p\u00e5 et j\u00f8disk-kristent fundament\u00bb. De \u00f8nsker \u00e5 skape mer forst\u00e5else, kunnskap og sympati for Israel og \u00e5 motvirke antisemittisme.\n\nForfatter av artikkelen p\u00e5 organisasjonens hjemmeside, Roy Vega, mener at det i praksis er innf\u00f8rt et forbud mot davidstjerne p\u00e5 J\u00f8rpelandsholmen i Strand kommune.\n\n\u2013 Hvordan man fortolker en anmodning fra en kommune om \u00e5 omgj\u00f8re en julestjerne s\u00e5 den ikke ligner p\u00e5 en davidstjerne, f\u00e5r v\u00e6re opp til den enkelte. Men denne saken fremst\u00e5r p\u00e5 grensen til det groteske, sier han til Faktisk.no.\n\n\u2013 N\u00e5r en menighet f\u00e5r en anmodning fra en mektig kommuneadministrasjon, ligger det i praksis p\u00e5 grensen til et forbud. Dermed er det et rent fortolkningssp\u00f8rsm\u00e5l om man kan kalle det et forbud eller ikke.\n\nDet er Strand Pinsemenighet Klippen J\u00f8rpeland som for tredje gang har s\u00f8kt Strand kommune om \u00e5 f\u00e5 ha et julearrangement p\u00e5 kommunens friomr\u00e5de J\u00f8rpelandsholmen. I fjor m\u00f8tte mellom 800 og 1000 personer opp p\u00e5 arrangementet, if\u00f8lge leder i eldster\u00e5det i menigheten, Rasmus Nordb\u00f8.\n\n\u2013 Som pinsemenighet \u00f8nsker vi \u00e5 v\u00e6re tett p\u00e5 samfunnet. Da vi bestemte oss for \u00e5 ha et julearrangement, var det noen kreative sjeler som kom p\u00e5 \u00e5 sette opp en mast med en lysende stjerne, forteller han til Faktisk.no.\n\n\u2013 Stjernen ble laget av to trekanter fordi det var den enkleste m\u00e5ten \u00e5 lage den p\u00e5. Det er alts\u00e5 helt tilfeldig at stjernen ser ut som en davidstjerne.\n\nDa pinsemenigheten s\u00f8kte om tillatelse til \u00e5rets julearrangement, fikk de et brev fra Strand kommune. I brevet sto det at tillatelse ble gitt, forutsatt at det ikke er noen risiko for at installasjoner faller ned.\n\nSamtidig kom kommunen med en anmodning:\n\nOrdf\u00f8rer i Strand, Irene Heng Lauvsnes (H), avviser at det er et forbud mot davidsstjernen i kommunen:\n\n\u2013 Nei, det er ikke noe forbud, sier hun til Faktisk.no.\n\n\u2013 Men kommuneadministrasjonen har anmodet menigheten om \u00e5 vurdere formen p\u00e5 stjernen fordi den \u00f8nsker at friluftsomr\u00e5det hvor stjernen st\u00e5r, skal v\u00e6re n\u00f8ytralt.\n\n\u2013 Kommunen har f\u00e5tt reaksjoner p\u00e5 formen p\u00e5 stjernen. Jeg tror de ser p\u00e5 det som en politisk ytring, sier hun.\n\nLauvsnes vet ikke n\u00f8yaktig hvor mange henvendelser kommunen har f\u00e5tt om stjernen, men sier at det er et f\u00e5tall.\n\n\u2013 Menigheten har nok ikke tenkt at dette er provoserende, men det ble en diskusjon allerede det f\u00f8rste \u00e5ret, sier Lauvsnes.\n\nOrdf\u00f8reren avviser at menigheten ikke ville f\u00e5tt godkjenning uten \u00e5 endre stjernen:\n\n\u2013 Nei, det har ikke v\u00e6rt noe krav at stjernen skal endres, sier hun.\n\nOgs\u00e5 Rasmus Nordb\u00f8 i Klippen J\u00f8rpeland avviser at det er forbud mot davidstjerner i Strand kommune:\n\n\u2013 Vi har f\u00e5tt en henstilling om \u00e5 forandre stjernen, men det er ikke noe forbud, sier han.\n\n\u2013 Vi var overrasket over reaksjonene som kom det f\u00f8rste \u00e5ret. Siden vi f\u00f8rst og fremst lager dette arrangementet for folk p\u00e5 J\u00f8rpeland, har vi bestemt oss for \u00e5 endre stjernen litt.\n\nHvordan stjernen vil se ut n\u00e5r den tennes 14. desember, vet ikke Nordb\u00f8 forel\u00f8pig. Han er mest opptatt av at arrangementet skal bli positivt for dem som kommer.\n\n\u2013 Folk f\u00e5r tenke hva de vil. Det er sikkert mulig \u00e5 la seg provosere uansett. Vi endrer ikke stjernen fordi vi er feige, men fordi vi \u00f8nsker \u00e5 bygge bruer, sier Nordb\u00f8.", "lang": "no"}