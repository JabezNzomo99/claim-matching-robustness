{"title": "Nei, sjefen for barnevernet i Norge har ikke registrerte dobbeltroller", "subtitle": "Bufdir har hele 194 underenheter, og Mari Trommald er oppf\u00f8rt som daglig leder av alle. Dette skyldes en feil som Proff.no n\u00e5 skal rette opp i.", "author": "www.faktisk.no", "date": null, "vclaim_id": "vclaim-id-6911", "url": "https://www.faktisk.no/faktasjekker/zX5/nei-sjefen-for-barnevernet-i-norge-har-ikke-registrerte-dobbeltroller", "vclaim": "Bod\u00f8posten.no omtaler seg selv som \u00aben politisk uavhengig nettavis som hovedsakelig publiserer toppsakene i nyhetsbildet samt nyheter om Bod\u00f8 og omegn\u00bb. Nettstedet har imidlertid gjort seg bemerket med en rekke grove beskyldninger mot barnevernet og har flere ganger blitt beskyldt for brudd p\u00e5 presseetikken.\n\nBarnevernet er ogs\u00e5 tema i en artikkel med tittelen:\n\nI inngangen p\u00e5 saken refererer Bod\u00f8posten.no til avsl\u00f8ringer i media om dobbeltroller blant ansatte i barnevernet. VG har blant annet avsl\u00f8rt at flere titalls ansatte i barnevernet selger private barneverntjenester p\u00e5 si. I sin artikkel skriver Bod\u00f8posten.no:\n\nSom dokumentasjon viser nettstedet til s\u00f8k p\u00e5 Proff.no. Her kan man s\u00f8ke etter informasjon om bedrifter og andre virksomheter, og man kan s\u00f8ke p\u00e5 personer for \u00e5 finne ut hvilke roller de har i ulike virksomheter.\n\nGj\u00f8r man et rolles\u00f8k p\u00e5 Mari Trommald, f\u00e5r man opp at hun er daglig leder i Bufdir. Hun er ikke registrert med flere roller.\n\nBod\u00f8posten.no har imidlertid s\u00f8kt p\u00e5 fire virksomheter som driver med barnevern og f\u00e5tt opp at Trommald ogs\u00e5 er daglig leder av disse. Alle de fire virksomhetene er eid av Bufdir, men Bod\u00f8posten.no insinuerer likevel at Trommald har uheldige dobbeltroller i barnevernet.\n\nI en oppf\u00f8lgingssak dagen etter, skriver nettstedet at Bufdir viser til feil p\u00e5 Proff.no, og at direktoratet vil sensurere Bod\u00f8posten.no. Kommunikasjonsdirekt\u00f8r i Bufdir, Elisabeth \u00d8rving, er sitert p\u00e5 f\u00f8lgende:\n\nRedakt\u00f8r i Bod\u00f8posten.no, Gunnar Andreassen, mener det g\u00e5r klart fram av artiklene han har publisert at Trommald ikke har uheldige dobbeltroller i barnevernet:\n\n\u2013 Nei, vi stiller bare sp\u00f8rsm\u00e5l om det. S\u00e5 f\u00e5r Bufdir im\u00f8teg\u00e5 p\u00e5standen og si at \u00e5rsaken er en feil hos Proff.no. Det viste seg \u00e5 stemme, s\u00e5 vi publiserte en ny artikkel dagen etter, sier han til Faktisk.no.\n\n\u2013 Har du hatt kontakt med Proff.no?\n\n\u2013 Nei, men det var ingen grunn til \u00e5 tvile p\u00e5 Bufdir.\n\n\u2013 Hvorfor har du ikke fjernet eller rettet opp den f\u00f8rste artikkelen?\n\n\u2013 Det skulle kanskje st\u00e5tt en rettelse. Jeg var ikke klar over at folk ikke hadde oppfattet at det var en feil hos Proff, sier Andreassen.\n\n\u2013 Men jeg forst\u00e5r at noen kan misforst\u00e5. Det blir ofte litt s\u00e5nn hysteri med en gang, folk klarer ikke \u00e5 lese fakta. Jeg skal legge inn en rettelse med en gang.\n\nDet er ikke bare Bod\u00f8posten.no som sprer p\u00e5stander om at Trommald har dobbeltroller i barnevernet. Dette er et stadig tilbakevennende tema i barnevernkritiske grupper p\u00e5 Facebook. Da den f\u00f8rste artikkelen til Bod\u00f8posten.no ble delt i gruppen \u00abBarnevernet vil vi ha fullstendig fjernet\u00bb, var en av kommentarene:\n\nProff.no er distribut\u00f8r av foretaksinformasjon fra Br\u00f8nn\u00f8ysundregistrene, og viser juridisk informasjon og regnskapsdata for alle aktive norske foretak. Informasjonen er offentlig tilgjengelig i en rekke registre.\n\nS\u00f8ker man p\u00e5 Barne-, Ungdoms- og Familiedirektoratet i Enhetsregisteret hos Br\u00f8nn\u00f8ysundregistrene, f\u00e5r man en oversikt over direktoratets underenheter. Hele 194 virksomheter er registrert som underenheter av Bufdir, inkludert de fire som Bod\u00f8posten.no navngir i sin artikkel.\n\nS\u00f8ker man p\u00e5 hver enkelt av de 194 virksomhetene i Proff.no, kommer Mari Trommald opp som daglig leder for alle. Hvorfor er det slik?\n\nDe 194 underenhetene til Bufdir har alts\u00e5 ikke plikt til \u00e5 melde inn hvem som er daglig leder, og i Br\u00f8nn\u00f8ysundregistrene st\u00e5r Trommald bare oppf\u00f8rt som daglig leder i Bufdir \u2013 ikke i underenhetene.\n\nLikevel st\u00e5r hun alts\u00e5 oppf\u00f8rt som daglig leder i 194 ulike underenheter i Proff.no sin oversikt, i tillegg til for selve Bufdir. Faktisk.no ringer Proff.no, og f\u00e5r snakke med produktsjef for Proff Norden, Christian Griebenow. Han kan raskt konkludere med at det har skjedd en feil:\n\n\u2013 Dette gir et feil bilde, og er noe vi skal rydde opp i med en gang. Her skulle det v\u00e6rt opplyst om at rollen som daglig leder bare gjelder den overordnede enheten.\n\nAlts\u00e5 er ikke Marit Trommald daglig leder i disse underavdelingene, selv om det kan se s\u00e5nn ut p\u00e5 Proff.no sine sider.\n\nAlle de 194 virksomhetene er offentlig eid, og Trommald har verken eierinteresser i eller f\u00e5r utbetalt penger fra noen av dem. Bod\u00f8posten.no sin framstilling av mulige dobbeltroller gir derfor er et sterkt misvisende bilde.", "lang": "no"}