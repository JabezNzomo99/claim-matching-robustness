{"title": "Nei, konvensjonell kreftbehandling har ikke drept flere enn det har kurert", "subtitle": "Flere studier viser at pasienter klarer seg langt bedre med behandling enn uten.", "author": "www.faktisk.no", "date": null, "vclaim_id": "vclaim-id-31396", "url": "https://www.faktisk.no/faktasjekker/K5y/nei-konvensjonell-kreftbehandling-har-ikke-drept-flere-enn-det-har-kurert", "vclaim": "\u00abKreftbehandling i Norge er d\u00f8delig\u00bb er tittelen p\u00e5 et innlegg som er publisert p\u00e5 nettstedet nyttnorge.com.\n\nInnlegget har skapt mye engasjement p\u00e5 Facebook, der det har f\u00e5tt rundt 3800 delinger, kommentarer og reaksjoner. Det ser ut som at innlegget opprinnelig ble publisert i 2013, men at det nylig har blitt publisert p\u00e5 nytt. Nettstedet opererer ikke med synlige publiseringsdatoer, og det finnes ingen informasjon om hvem som er ansvarlig for innholdet som publiseres der.\n\nDen anonyme innleggsskribenten er sterkt kritisk til den kreftbehandlingen folk f\u00e5r n\u00e5r de opps\u00f8ker helsevesenet.\n\nDette gjelder spesielt behandling med det som i artikkelen kalles for kjemoterapi, som ogs\u00e5 kalles for cellegiftbehandling.\n\nI innlegget st\u00e5r det blant annet at \u00abkreftbehandlingen i Norge er en skandale\u00bb og at cellegiftbehandling bidrar til \u00e5 \u00ab\u00f8ke kreft-vekst\u00bb. I innlegget st\u00e5r det ogs\u00e5:\n\nDet er p\u00e5standen om at konvensjonell kreftbehandling dreper flere mennesker enn den har kurert vi skal se n\u00e6rmere p\u00e5 i denne faktasjekken.\n\nFaktisk.no har fors\u00f8kt \u00e5 f\u00e5 kontakt med dem som driver nettstedet nyttnorge.com gjennom kontaktskjemaet p\u00e5 deres nettside, forel\u00f8pig uten hell. Faktisk.no har ogs\u00e5 v\u00e6rt i kontakt med personen som eier domenet til nettsiden. Han sier at han ikke st\u00e5r bak innholdet som publiseres der.\n\nFor at p\u00e5standen p\u00e5 nettstedet skal v\u00e6re riktig, m\u00e5 konvensjonell kreftbehandling f\u00f8re til at flere personer d\u00f8r, slik at det ville v\u00e6rt bedre \u00e5 la dem g\u00e5 ubehandlet.\n\nEn studie publisert i American journal of clinical oncology i 2015 har sett p\u00e5 effekten av at pasienter nekter \u00e5 gjennomg\u00e5 str\u00e5lebehandling. If\u00f8lge studien var medianoverlevelsestiden for pasienter som aksepterte behandlingen p\u00e5 171 m\u00e5neder, mens den for pasienter som nektet denne behandlingen kun var p\u00e5 96 m\u00e5neder.\n\nForskernes konklusjon er at pasienter som nekter \u00e5 la seg behandle kommer vesentlig d\u00e5rligere ut av det enn dem som velger \u00e5 la seg behandle.\n\nI en annen studie publisert i Annals of surgery i 2005 har forskerne sett p\u00e5 effekten av \u00e5 nekte operasjon for brystkreft. Studien omfatter 5339 pasienter, hvorav et lite mindretall p\u00e5 70 pasienter nektet \u00e5 foreta operasjon.\n\nIf\u00f8lge forskernes analyse var sjansen for \u00e5 d\u00f8 av kreften over dobbelt s\u00e5 stor for kvinnene som nektet \u00e5 la seg operere.\n\nKreftregisteret har som oppgave \u00e5 forske, samle inn data og gi ut statistikk om kreftforekomsten i Norge. Alle leger er forpliktet til \u00e5 melde nye krefttilfeller inn til Kreftregisteret.\n\nDirekt\u00f8r Giske Ursin i Kreftregisteret har f\u00f8lgende \u00e5 si om p\u00e5standen om at vanlig kreftbehandling dreper flere mennesker enn den kurerer:\n\n\u2013 Denne p\u00e5standen er fullstendig feil, og det er b\u00e5de farlig og grovt uansvarlig \u00e5 komme med utsagn som dette.\n\nHun skriver videre at det heldigvis ser ut til at de fleste har tillit til at konvensjonell kreftbehandling er det beste alternativet som finnes. Ursin har inntrykk av at pasientene stoler p\u00e5 at leger og annet helsepersonell virkelig \u00f8nsker det beste for pasienten.\n\nIf\u00f8lge Ursin er det sannsynlig at enda flere vil kunne leve b\u00e5de lengre og enda bedre etter en kreftdiagnose, i tiden fremover.\n\nForskning p\u00e5 bivirkninger og seneffekter, blir det ogs\u00e5 mer av, if\u00f8lge direkt\u00f8ren.\n\n\u2013 Det er viktig n\u00e5r vi f\u00e5r stadig flere kreftoverlevere i samfunnet, skriver hun.\n\nStatistikken fra Kreftregisteret viser at overlevelsen har \u00f8kt betraktelig de siste \u00e5rene.\n\n\u2013 Totalt for all kreft er overlevelsen n\u00e5 p\u00e5 over 70 prosent for b\u00e5de menn og kvinner. For menn l\u00e5 overlevelsen p\u00e5 rundt 40 prosent p\u00e5 slutten av 70-tallet og cirka 50 prosent for kvinner, skriver Ursin.\n\nDet er imidlertid noen svakheter ved den aktuelle statistikken:\n\n\u2013 Fordi kreft oppdages tidligere enn f\u00f8r, s\u00e5 kan overlevelsen for alle kreftformer totalt bli kunstig h\u00f8y.\n\nVed siden av totaloverlevelse mener hun det derfor er viktig \u00e5 ogs\u00e5 se p\u00e5 andre deler av bildet \u2013 for eksempel d\u00f8delighet og overlevelse for pasienter med spredning.\n\nGrafen under viser utviklingen totalt for menn n\u00e5r det gjelder forekomst, overlevelse og d\u00f8delighet etter fem \u00e5r, og er hentet fra Kreftregisterets rapport, Cancer in Norway 2017.\n\nM\u00f8rkebl\u00e5 linje viser forekomst av kreft per 100 000 personer per \u00e5r. Gr\u00f8nn linje viser overlevelse fem \u00e5r etter diagnose i prosent. Lysebl\u00e5 linje viser d\u00f8delighet (antall d\u00f8dsfall hvor kreft er oppgitt som d\u00f8ds\u00e5rsak per 100 000 per \u00e5r).\n\nGrafen under viser tall for kvinner. Brun linje viser overlevelse fem \u00e5r etter diagnose i prosent. R\u00f8d linje viser forekomst av kreft per 100 000 personer per \u00e5r. Rosa linje viser d\u00f8delighet (antall d\u00f8dsfall hvor kreft er oppgitt som d\u00f8ds\u00e5rsak per 100 000 per \u00e5r).\n\nUrsin i kreftregisteret forklarer at kreftbehandlingen best\u00e5r av tre pilarer: kirurgi, str\u00e5ling og medikamentell behandling.\n\n\u2013 For \u00e5 kurere kreft er det ofte n\u00f8dvendig med en kombinasjon av disse. Cellegift alene er ikke veldig vanlig. Unntaket er ved lymfomer og leukemier. I rapporten Cancer in Norway finnes blant annet tabeller over hvordan fem \u00e5rs relativ overlevelse har utviklet seg over tid for diverse kreftformer.\n\n\u2013 For \u00e5 f\u00e5 et inntrykk av effekten av moderne kreftbehandling, kan vi for eksempel se p\u00e5 overlevelse for pasienter med spredning, skriver Ursin og gir f\u00f8lgende eksempel p\u00e5 positiv utvikling:\n\nDet er n\u00e5 nesten ingen som d\u00f8r av testikkelkreft. Total overlevelse for denne kreftformen er 99 prosent. Ogs\u00e5 for pasienter med spredning har det v\u00e6rt en kraftig forbedring i overlevelse for pasienter med testikkelkreft: P\u00e5 slutten av 70-tallet l\u00e5 overlevelsen p\u00e5 54 prosent. I dag ligger den p\u00e5 89 prosent.\n\nUtviklingen i overlevelsen for testikkelkreftpasienter med spredning er uten sidestykke i Kreftregisterets historie, if\u00f8lge Ursin. Utviklingen g\u00e5r ogs\u00e5 fremover n\u00e5r det gjelder flere andre kreftformer.\n\nPasienter med spredning etter tarmkreft, f\u00f8flekkreft, eggstokkreft og brystkreft, har alle hatt en markant bedring i overlevelse i l\u00f8pet av de siste ti\u00e5rene.\n\nAntall kreftoverlevere \u00f8ker alts\u00e5 kraftig, if\u00f8lge Kreftregisteret - ogs\u00e5 n\u00e5r det gjelder langtidsoverlevere.\n\nMen det er ogs\u00e5 flere pasienter med spredning i live.\n\n\u2013 I 1992 var tallet 7200. I 2017 har det \u00f8kt til nesten 18.000, if\u00f8lge direkt\u00f8ren.\n\nProfessor emeritus ved Universitetet i Oslo, Steinar Aamdal, regnes som en nestorene innen norsk kreftbehandling.\n\nOgs\u00e5 han tar avstand fra p\u00e5standen om at konvensjonell kreftbehandling dreper flere mennesker enn det noen gang har kurert.\n\n\u2013 Det er p\u00e5 godt norsk sludder, sier han.\n\nProfessoren mener at forfatteren av artikkelen viser en sv\u00e6rt negativ og konspiratorisk holdning til kreftbehandling.\n\n\u2013 Det er vanskelig \u00e5 forst\u00e5 hvor forfatteren vil. Siden kreftbehandling, slik forfatteren mener, bare \u00f8ker veksten av kreften og f\u00f8rer til at sykdommen sprer seg, er det heller ingen grunn til \u00e5 behandle kreft. Det er ikke et godt r\u00e5d til kreftpasienter, sier Aamdal.\n\nAamdal p\u00e5peker at det er helt ukontroversielt at cellegiftbehandling utl\u00f8ser bivirkninger.\n\n\u2013 Det er alltid en avveining mellom risiko for alvorlige bivirkninger veid opp mot nytten av behandlingen og hvor alvorlig kreftsykdommen er, sier han og legger til:\n\n\u2013 Kreft er generelt vanskelig \u00e5 behandle og som regel m\u00e5 det kraftige medisiner til. Jo kraftigere doser som gis, jo st\u00f8rre er risikoen for alvorlige bivirkninger. I noen f\u00e5 tilfeller kan bivirkningene v\u00e6re livstruende, sier han.\n\nProfessoren understreker at det finnes en rekke studier som p\u00e5viser forlenget levetid som f\u00f8lge av cellegiftbehandling.\n\nAamdal har opplevd enkelte tilfeller med pasienter som ikke \u00f8nsker \u00e5 f\u00e5 konvensjonell kreftbehandling.\n\n\u2013 Det er tragisk n\u00e5r det skjer, men det er sjelden og heldigvis ikke et stort problem hos norske kreftpasienter, sier han.\n\nHan er likevel ikke altfor bekymret for at kreftsyke skal ta innholdet i artikkelen seri\u00f8st.\n\n\u2013 Jeg har stor tiltro til kunnskapsniv\u00e5et hos norske pasienter, sier han.", "lang": "no"}