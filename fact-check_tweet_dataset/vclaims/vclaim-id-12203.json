{"title": "Il \u00abfantastico boom\u00bb di Calenda", "subtitle": "", "author": "pagellapolitica.it", "date": null, "vclaim_id": "vclaim-id-12203", "url": "https://pagellapolitica.it/dichiarazioni/8166/il-fantastico-boom-di-calenda", "vclaim": "\u00abDopo un anno che l'accordo con il Canada [= il Ceta] \u00e8 concluso, [...] il nostro export agroalimentare ha avuto un fantastico boom\u00bb (min. 16'48\")\n\nIl 26 gennaio 2019 Carlo Calenda ha partecipato al congresso fondativo di +Europa a Milano. Nel corso del suo intervento, l\u2019ex ministro ed esponente del Pd ha parlato dell\u2019esecutivo Conte e ha presentato alcuni dei punti centrali su cui si basa l\u2019iniziativa , un appello che sollecita la nascita di una lista unica di partiti e movimenti europeisti in vista delle elezioni europee che si terranno a maggio 2019.\n\nParlando del Ceta, Calenda ha dichiarato che, a un anno dall\u2019entrata in vigore dell\u2019accordo, le esportazioni italiane del settore agroalimentare hanno fatto registrare una grande crescita. Abbiamo verificato i numeri.\n\nIl (Ceta) \u00e8 un accordo tra l\u2019Unione europea e il Canada entrato in vigore in via provvisoria il 21 settembre 2017. L\u2019accordo \u00e8 ora in attesa della ratifica da parte dei singoli Stati membri Ue per avere piena attuazione.\n\nL'Unione europea ha fino ad ora applicato, come detto, la maggior parte dell\u2019accordo in via provvisoria. Di conseguenza ha gi\u00e0 ridotto alcune tariffe doganali e barriere commerciali con il Canada.\n\nA settembre 2018, in occasione del primo anniversario dall\u2019entrata in vigore del Ceta, la Commissione europea ha condiviso dei dati relativi ai primi dodici mesi di vita dell\u2019accordo. Vediamo se, come ha dichiarato Carlo Calenda, l\u2019export italiano ne ha tratto benefici.\n\nCome sottolinea la stessa Commissione europea \u00e8 presto per trarre delle conclusioni definitive, ma sembra che i commerci, nel primo anno di vita dell\u2019accordo, abbiano visto un generale trend positivo. In tutta l\u2019Unione europea da ottobre 2017 a giugno 2018 - ultime statistiche disponibili - le esportazioni verso il Canada sono aumentate del 7 per cento su base annua.\n\nAncora secondo le autorit\u00e0 europee, ci sono alcuni settori che hanno fatto segnare risultati particolarmente significativi, a livello comunitario. L\u2019esportazione dall\u2019Ue verso il Canada di macchine e di apparecchi meccanici, ad esempio, \u00e8 aumentata dell\u20198 per cento. Le esportazioni dei prodotti farmaceutici sono aumentate del 10 per cento, in linea con la crescita dell\u2019export dei mobili. I cosmetici hanno visto un saldo positivo in aumento dell\u201911 per cento, cos\u00ec come le calzature (pi\u00f9 8 per cento) e l\u2019abbigliamento (pi\u00f9 11 per cento).\n\nIl 15 gennaio 2019 la Commissione europea ha fornito ha fornito il dato pi\u00f9 aggiornato sull\u2019export italiano nel complesso. Tra gennaio e novembre 2018 il valore risulta pari a 427 miliardi di euro, in crescita del 3,5 per cento rispetto allo stesso periodo dell\u2019anno precedente.\n\nIl dato annuale completo pi\u00f9 recente \u00e8 quello del 2017, quando l\u2019export italiano verso il Canada raggiunse - in totale - i 4 miliardi di euro circa (per la precisione 3.929 milioni). Ancora grazie ai numeri del Mise si possono guardare i numeri dei primi dieci mesi del 2018 rispetto allo stesso periodo del 2017 (ricordiamo che il Ceta \u00e8 in vigore in via provvisoria da settembre 2017): tra gennaio e ottobre dello scorso anno, le esportazioni italiane verso il Canada hanno visto una crescita complessiva pari a circa il 4,7 per cento, passando da 3,2 miliardi di euro nel 2017 a 3,4 miliardi di euro nel 2018.\n\nSi tratta del totale delle esportazioni e non del solo settore agroalimentare, per cui non sono disponibili dati di dettaglio. Per dare un\u2019idea del peso del settore sul totale, un rapporto stilato dall\u2019Ice (l\u2019Agenzia italiana per la promozione all\u2019estero) e relativo al 2016 segnalava che l\u2019export agroalimentare italiano si attestava sui 38,36 miliardi di euro. Sul valore totale dell\u2019export registrato quell\u2019anno (circa 417 miliardi di euro), il settore agroalimentare pesava per circa il 9 per cento.\n\nIl Canada \u00e8 il 26esimo partner commerciale dell\u2019Italia per volume di scambi, lontanissimo dai primi posti (Germania e Francia con circa 50 miliardi e circa 40 miliardi di export, rispettivamente) e dietro Grecia, Messico e Portogallo.\n\nCarlo Calenda ha dichiarato che, grazie al Ceta, le esportazioni del settore agroalimentare italiano verso il Canada hanno registrato, a un anno dell\u2019entrata in vigore provvisoria dell\u2019accordo, un \u00abfantastico boom\u00bb. L\u2019ex ministro dello Sviluppo economico ha ragione nel rivendicare il dato positivo, anche se l\u2019espressione usata sembra senz\u2019altro esagerata: l\u2019export italiano verso il Canada vale meno dell\u2019un per cento del totale e l\u2019aumento registrato \u00e8 del 5 per cento circa per tutti i settori.", "lang": "it"}