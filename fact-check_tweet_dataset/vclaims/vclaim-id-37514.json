{"title": "Arriveranno sempre pi\u00f9 migranti dall\u2019Asia e via terra?", "subtitle": "", "author": "pagellapolitica.it", "date": null, "vclaim_id": "vclaim-id-37514", "url": "https://pagellapolitica.it/dichiarazioni/8153/arriveranno-sempre-piu-migranti-dallasia-e-via-terra", "vclaim": "\u00abAdesso le rotte, quelle pi\u00f9 intense e trafficate, non sono le rotte del Mediterraneo centrale ma Mediterraneo occidentale e orientale. E attenzione, dico anche agli altri partner: un domani, se guardiamo ai flussi migratori, le rotte saranno terrestri dall'Asia\u00bb (min. 01' 08\")\n\nGiuseppe Conte, ospite a , ha parlato di immigrazione. Secondo il presidente del Consiglio, le rotte del Mediterraneo occidentale e orientale sono quelle \u00abpi\u00f9 intense e trafficate\u00bb, mentre nel futuro i flussi migratori si svilupperanno via terra e dall\u2019Asia.\n\nLa rotta del Mediterraneo centrale \u00e8 stata negli ultimi anni la pi\u00f9 utilizzata per raggiungere l\u2019Europa. Il percorso prevede che i migranti provenienti dall\u2019Africa settentrionale e subsahariana raggiungano la Libia: da qui partono poi le imbarcazioni dirette verso le coste dell\u2019Italia meridionale. L\u2019utilizzo di questa rotta ha fatto s\u00ec che in Libia \u2013 come hanno denunciato da diverse Ong (come Medici senza frontiere), dall\u2019Alto commissariato delle Nazioni Unite per i rifugiati e dall\u2019Organizzazione internazionale per le migrazioni (Oim) \u2013 si siano sviluppate reti di traffico e di tratta degli esseri umani.\n\nLa seconda via utilizzata dai migranti per raggiungere le coste europee \u00e8 la rotta del Mediterraneo occidentale. Questa tratta collega l\u2019Algeria e il Marocco alla Spagna, in particolare alla regione meridionale dell\u2019Andalusia e alle coste delle isole Canarie. Le traversate verso l\u2019Europa avvengono, in questo caso, attraverso lo Stretto di Gibilterra e il Mare di Alboran (l\u2019area pi\u00f9 occidentale del mar Mediterraneo).\n\nIl pi\u00f9 recente rapporto stilato da Frontex (l\u2019Agenzia europea della guardia di frontiera e costiera) ha riscontrato, nei primi undici mesi del 2018, una diminuzione del 30 per cento nel numero di entrate irregolari in Europa rispetto al 2017. Secondo Frontex, tale diminuzione \u00e8 dovuta a una minore pressione migratoria lungo la rotta del Mediterraneo centrale. \u00c8 davvero cos\u00ec? Passiamo ai numeri.\n\nSecondo l\u2019Unhcr, nel 2018 sono arrivati in Italia 23.370 migranti, che hanno percorso la rotta del mar Mediterraneo centrale. Rispetto al 2017, quando in totale erano sbarcati sulle coste italiane 119.369 migranti, il calo \u00e8 di oltre l\u201980 per cento. Questo risultato \u00e8 dovuto in larga parte agli accordi presi con la Libia dal precedente esecutivo e dalle politiche dell'ex ministro dell'Interno Marco Minniti.\n\nTra agosto 2017 e maggio 2018 \u2013 periodo intercorso tra l\u2019accordo Italia-Libia e l\u2019insediamento dell\u2019esecutivo Conte \u2013 infatti in Italia sono sbarcate 37.586 persone. Rispetto allo stesso periodo dell\u2019anno precedente, si \u00e8 registrato un calo di oltre 110 mila unit\u00e0. Il calo degli arrivi registrato nel 2018 segue dunque un trend gi\u00e0 iniziato nell'estate del 2017.\n\nCome sottolineato da Frontex, a fine 2018 la tratta del Mediterraneo occidentale \u00e8 stata quella pi\u00f9 trafficata. A novembre 2018, rispetto al dato registrato nello stesso periodo dell\u2019anno precedente, la rotta ha infatti aumentato il suo traffico del 29 per cento. La maggior parte dei migranti proveniene dal Marocco ed \u00e8 di nazionalit\u00e0 guineiana e maliana.\n\nSecondo Frontex, da gennaio a novembre 2018, il numero di migranti che hanno percorso la tratta orientale \u00e8 aumentato del 30 per cento rispetto allo stesso periodo dell\u2019anno precedente. Gran parte di questo aumento per\u00f2 \u00e8 dato dagli attraversamenti delle frontiere terrestri. In questo caso, i migranti sono per lo pi\u00f9 di nazionalit\u00e0 siriana, afghana o irachena.\n\nIl continente asiatico e quello africano stanno vivendo due momenti di sviluppo demografico ed economico differenti. In Asia, si assiste a un andamento demografico stabile rispetto al passato, associato a una crescita economica elevata. Questo mix fa s\u00ec che si sia meno propensi a emigrare. Al contrario, in Africa c'\u00e8 un costante aumento demografico, non correlato a una sufficiente crescita economica.\n\nLe pressioni migratorie africane verso l\u2019Europa, quindi, non sono destinate a diminuire. La popolazione subsahariana \u00e8 in costante crescita e tra il 1990 e il 2018 i migranti provenienti da questa regione sono passati da 15 milioni a 25 milioni. Questo significa che negli ultimi 30 anni l\u2019aumento della popolazione africana \u00e8 andato di pari passo con l\u2019aumento del numero dei migranti.\n\nSecondo il presidente del Consiglio Giuseppe Conte, oggi le rotte del Mediterraneo occidentale e orientale sono \u00abpi\u00f9 trafficate\u00bb rispetto a quella del Mediterraneo centrale. Su questo punto ha ragione: i dati sugli arrivi relativi all'intero 2018 confermano che la rotta centrale \u00e8 quella meno trafficata, se confrontata con quella occidentale (che si posiziona al primo posto) e quella orientale.", "lang": "it"}