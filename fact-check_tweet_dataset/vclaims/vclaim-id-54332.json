{"title": "Nie, stawka VAT na leki dla zwierz\u0105t nie uleg\u0142a zmianie. Rz\u0105d podwy\u017cszy\u0142 VAT na produkty weterynaryjne", "subtitle": "W sieci pojawi\u0142y si\u0119 posty informuj\u0105ce o podwy\u017cce stawki VAT-u na leki weterynaryjne z 8% na 23% od 1 lipca. To nieprawda, rz\u0105d nie wprowadzi\u0142 podwy\u017cki stawki VAT-u na leki jednak prawd\u0105 jest, \u017ce szereg popularnych produkt\u00f3w weterynaryjnych, jak testy diagnostyczne, suplementy czy te\u017c preparaty biob\u00f3jcze obj\u0119to 23% stawk\u0105 VAT, co oznacza wzrost koszt\u00f3w produkcji w rolnictwie.", "author": "sprawdzam.afp.com", "date": "2020-07-10T17:46:23+02:00", "vclaim_id": "vclaim-id-54332", "url": "https://sprawdzam.afp.com/nie-stawka-vat-na-leki-dla-zwierzat-nie-ulegla-zmianie-rzad-podwyzszyl-vat-na-produkty-weterynaryjne", "vclaim": "Nie, stawka VAT na leki dla zwierz\u0105t nie uleg\u0142a zmianie. Rz\u0105d podwy\u017cszy\u0142 VAT na produkty weterynaryjne\n\nW sieci pojawi\u0142y si\u0119 posty informuj\u0105ce o podwy\u017cce stawki VAT-u na leki weterynaryjne z 8% na 23% od 1 lipca. To nieprawda, rz\u0105d nie wprowadzi\u0142 podwy\u017cki VAT-u na leki, jednak prawd\u0105 jest, \u017ce szereg popularnych produkt\u00f3w weterynaryjnych, jak testy diagnostyczne, suplementy, preparaty biob\u00f3jcze, obj\u0119to 23% stawk\u0105 VAT, co oznacza wzrost koszt\u00f3w produkcji w rolnictwie.\n\n- Skandal !!! Rz\u0105d podni\u00f3s\u0142 podatek na leki weterynaryjne z 8% na 23%. !!! - czytamy w po\u015bcie opublikowanym 3 lipca na Facebooku.\n\nW ci\u0105gu tygodnia post zyska\u0142 ponad 15 tys. wy\u015bwietle\u0144, 364 reakcji i 249 komentarzy. W\u015br\u00f3d nich pojawi\u0142y si\u0119 g\u0142osy, \u017ce informacja jest nieprawdziwa.\n\nOd 1 lipca 2020 r. wesz\u0142a w \u017cycie nowa matryca VAT, kt\u00f3ra wprowadzi\u0142a wiele zmian w cenach. Niekt\u00f3re produkty potania\u0142y, inne podro\u017ca\u0142y. Mo\u017cna o tym wi\u0119cej przeczyta\u0107 w artyku\u0142ach w dzienniku Gazeta Prawna czy na portalu finansowym Money.pl.\n\nWed\u0142ug posta, mia\u0142y te\u017c podro\u017ce\u0107 leki weterynaryjne. To nieprawda. Stawka VAT-u dla lek\u00f3w weterynaryjnych pozosta\u0142a ta sama, czyli na poziomie 8 procent.\n\nOburzenie podwy\u017ck\u0105 VAT-u na leki wyra\u017cali te\u017c w\u0142a\u015bciciele ps\u00f3w i kot\u00f3w na w licznych postach na Facebooku a tak\u017ce obro\u0144cy zwierz\u0105t.\n\nInformacj\u0119 potwierdzi\u0142a nam w pi\u0105tek rzeczniczka prasowa w Ministerstwie Finans\u00f3w Iwona Pr\u00f3szy\u0144ska: - Leki dla zwierz\u0105t pozostaj\u0105 na stawce 8%. Reguluje te kwestie prawo farmaceutyczne- powiedzia\u0142a nam.\n\nJak\u0105 stawk\u0105 obj\u0119te s\u0105 leki mo\u017cemy sprawdzi\u0107 na stronie Sejmu pod tym linkiem. W Za\u0142\u0105czniku nr 3 znajdziemy wykaz towar\u00f3w i us\u0142ug opodatkowanych stawk\u0105 w wysoko\u015bci 8%. Pozycje nr 10, 13, 14, 15 okre\u015blaj\u0105, na stronach 1/48 i 2/48, jakie leki i produkty weterynaryjne obj\u0119te s\u0105 nadal ni\u017csz\u0105 stawk\u0105. W pozycji nr 14 figuruj\u0105 produkty lecznicze, czyli inaczej m\u00f3wi\u0105c leki.\n\nJednak wiele produkt\u00f3w i artyku\u0142\u00f3w u\u017cywanych przez weterynarzy, rolnik\u00f3w a tak\u017ce hodowc\u00f3w zwierz\u0105t nie znalaz\u0142o si\u0119 na tej li\u015bcie.\n\n- Dawniej ta lista by\u0142a bardziej rozbudowana. Teraz tak uproszczono opisy, \u017ce szereg produkt\u00f3w, kt\u00f3re mog\u0142yby si\u0119 przed 1 lipca znale\u017a\u0107 na li\u015bcie produkt\u00f3w ze stawk\u0105 8% z niej wypad\u0142o. W efekcie, inne produkty ni\u017c leki, ale te\u017c zwi\u0105zane z prac\u0105 lekarzy weterynarii i rolnictwem nie zosta\u0142y obj\u0119te ni\u017csz\u0105 stawk\u0105. Chodzi o tysi\u0105ce produkt\u00f3w - t\u0142umaczy nam lekarz weterynarii Artur Zalewski, dyrektor Biura Zarz\u0105du Polskiego Stowarzyszenia Producent\u00f3w i Importer\u00f3w Lek\u00f3w Weterynaryjnych - Polprowet.\n\nChodzi m.in. o testy diagnostyczne, suplementy do pasz czy te\u017c preparaty biob\u00f3jcze, kt\u00f3re do tej pory mia\u0142y 8% stawk\u0119 VAT a od 1 lipca obj\u0119to je stawk\u0105 23%. To oznacza, \u017ce s\u0105 dro\u017csze o 15%.\n\nWzrost cen w zwi\u0105zanych z now\u0105 stawk\u0105 VAT potwierdzili\u015bmy w kilku hurtowniach leczniczych produkt\u00f3w weterynaryjnych. Jedna z hurtowni informuje nawet o tym na swojej stronie, co zaznaczyli\u015bmy czerwonym k\u00f3\u0142kiem poni\u017cej.\n\nS\u0105 w\u015br\u00f3d nich obro\u017ce, krople na kleszcze dla ps\u00f3w i kot\u00f3w u\u017cywane przez w\u0142a\u015bcicieli zwierz\u0105t domowych a tak\u017ce preparaty biob\u00f3jcze na komary, muchy, kleszcze i inne insektycydy. Du\u017c\u0105 pozycj\u0119 stanowi\u0105 preparaty i artyku\u0142y zwalczaj\u0105ce gryzonie - myszy, szczury w budynkach rolniczych, oraz wszelkie testy masowo u\u017cywane przez weterynarzy do diagnostyki zwierz\u0105t hodowlanych.\n\n- Dla os\u00f3b nieznaj\u0105cych tematu preparaty biob\u00f3jcze na pch\u0142y i kleszcze oraz leki przeciwko paso\u017cytom zewn\u0119trznym mog\u0105 by\u0107 mylnie uwa\u017cane za t\u0119 sama grup\u0119 produkt\u00f3w - podkre\u015bla Zalewski.\n\nW 2018 r. rz\u0105d Prawa i Sprawiedliwo\u015bci podj\u0105\u0142 ju\u017c raz pr\u00f3b\u0119 podwy\u017cszenia stawki VAT na leki weterynaryjne. Naciski \u015brodowisk weterynaryjnych i rolniczych spowodowa\u0142y, \u017ce wycofa\u0142 si\u0119 z projektu. Pisa\u0142y o tym media m.in. portal finansowy informacyjny Money.pl i najwi\u0119kszy polski portal dla ksi\u0119gowych Infor.pl.\n\nReasumuj\u0105c. Post twierdz\u0105cy, \u017ce leki weterynaryjne podro\u017ca\u0142y w zwi\u0105zku z podwy\u017ck\u0105 stawki VAT z 8% na 23% przekazuje fa\u0142szyw\u0105 informacj\u0119. Prawd\u0105 jest jednak to, \u017ce stawka VAT na niekt\u00f3re produkty weterynaryjne zosta\u0142a podwy\u017cszona. Wida\u0107 jego autor pomyli\u0142 poj\u0119cia lek\u00f3w i produkt\u00f3w weterynaryjnych.", "lang": "pl"}