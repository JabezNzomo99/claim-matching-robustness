{"title": "Rotorbladene av vindm\u00f8ller begraves ofte i deponier", "subtitle": "\u00c5rsaken er at det er dyrt og vanskelig \u00e5 resirkulere dem.", "author": "www.faktisk.no", "date": null, "vclaim_id": "vclaim-id-47014", "url": "https://www.faktisk.no/faktasjekker/Gzg/rotorbladene-av-vindmoller-begraves-ofte-i-deponier", "vclaim": "Vindkraftdebatten g\u00e5r for fullt i Norge. Den siste tiden har det dukket opp p\u00e5stander om at rotorbladene p\u00e5 vindturbiner ikke kan resirkuleres, men i stedet graves ned i bakken n\u00e5r de ikke lenger er i drift.\n\nEn av dem som har skrevet om dette er den norske bloggeren Erik Strandhus, som driver bloggen \u00abMiniistid.no\u00bb.\n\n2. juni publiserte Strandhus et blogginnlegg med tittelen \u00abHVORDAN KAN DETTE SKJE. GR\u00d8NT SKIFTE OG REN ENERGI? S\u00c5 BEGRAVES PROPELLBLADENE SOM IKKE BRUKELIG TIL NOE MEN FORURENSER F\u00d8R OG ETTER DE ER LAGET. OG MED DETTE SKAL DE REDDE KLIMA SOM KLARER SEG VELDIG BRA SELV.\u00bb\n\nIf\u00f8lge analyseverkt\u00f8yet CrowdTangle er innlegget delt n\u00e6rmere 1500 ganger p\u00e5 Facebook, og har f\u00e5tt mer enn 7000 kommentarer eller reaksjoner.\n\nInnlegget inneholder flere bilder av det som kan se ut til \u00e5 v\u00e6re rotorblader fra vindturbiner, ogs\u00e5 kalt vindm\u00f8ller, som blir begravet i jorden. I teksten over bildene st\u00e5r det:\n\n\u00abHer begraves rotorbladene av vindm\u00f8ller, fordi de regnes som ikke-resirkulerbare.\u00bb\n\nFlere har spurt om Faktisk.no kan se p\u00e5 saken. Er disse bildene ekte? Og stemmer det at rotorbladene fra vindturbiner regnes som ikke-resirkulerbare, og derfor begraves n\u00e5r de er ikke lenger er i bruk? Dette skal vi se n\u00e6rmere p\u00e5 i denne faktasjekken.\n\nFaktisk.no tar kontakt med Strandhus for \u00e5 sp\u00f8rre hvor bildene og opplysningene i blogginnlegget stammer fra. Dette f\u00e5r vi ikke svar p\u00e5. I stedet skriver Strandhus f\u00f8lgende i en Facebook-melding til Faktisk.nos journalist:\n\n\u00abGr\u00f8nt skifte er verdens st\u00f8rste l\u00f8gn. Det er bare for \u00e5 svindle skattekronene v\u00e5re og underkue folk \u00e5 f\u00e5 mer makt. Derfor orker jeg \u00e5 kjempe mot klimahysteriet.\u00bb\n\nDet er likevel ikke s\u00e5 vanskelig \u00e5 finne ut av hvor Strandhus har hentet bildene. Ved \u00e5 bruke omvendt bildes\u00f8k f\u00e5r vi treff p\u00e5 bildene i en artikkel fra nyhetsbyr\u00e5et Bloomberg, publisert i februar i \u00e5r. If\u00f8lge bildetekstene er bildene tatt av fotografen Benjamin Rasmussen for Bloomberg Green.\n\nDet f\u00f8rste bildet i saken viser deler av vindturbinblader som venter p\u00e5 \u00e5 bli begravd i jorda ved et deponi i den amerikanske delstaten Wyoming, if\u00f8lge bildeteksten.\n\nN\u00e5r vi oversetter tittelen p\u00e5 artikkelen til norsk blir den slik:\n\n\u00abBlader fra vindturbiner kan ikke resirkuleres, s\u00e5 de hoper seg opp i deponier\u00bb.\n\nTittelen sier alts\u00e5 det samme som Strandhus gj\u00f8r i blogginnlegget sitt, og bildene i artikkelen er ogs\u00e5 de samme som i blogginnlegget.\n\nImidlertid modereres p\u00e5standen om at rotorbladene er helt uresirkulerbare i selve br\u00f8dteksten. Bloomberg skriver blant annet:\n\n\u00abBladene kan ikke bli knust, resirkulert eller gjenbrukt p\u00e5 en enkel m\u00e5te.\u00bb\n\nI tillegg har de et intervju med en fabrikkleder som resirkulerer rotorblader ved \u00e5 lage pellets av dem. If\u00f8lge Bloomberg har fabrikken begynt \u00e5 produsere pr\u00f8ver.\n\nI artikkelen har Bloomberg intervjuet flere kilder, og unders\u00f8kt hva som skjer med rotorbladene til vindm\u00f8ller n\u00e5r de ikke lenger kan brukes.\n\nDen omfattende artikkelen kan oppsummeres slik:\n\u2022 If\u00f8lge forskning- og analysebyr\u00e5et BloombergNEF vil det bli tatt ned rundt 8000 rotorblader i USA hvert \u00e5r de neste fire \u00e5rene, mens tallet er rundt 3800 \u00e5rlig i Europa frem til 2022.\n\u2022 I USA g\u00e5r rotorbladene til deponier, der de blir begravd. I EU blir noen av rotorbladene brent.\n\u2022 Selve vindturbinen inneholder blant annet st\u00e5l, kobber og elektronikk, og ca 85 prosent av komponentene kan resirkuleres eller brukes igjen. Rotorbladene er derimot laget av glassfiber, og er vanskelige \u00e5 kvitte seg med.\n\u2022 Forskere pr\u00f8ver n\u00e5 \u00e5 finne m\u00e5ter for \u00e5 resirkulere rotorbladene. Det jobbes med l\u00f8sninger for \u00e5 separere fibre og gjenbruke dem, eller gi sm\u00e5 deler av rotorbladene nytt liv som pellets eller byggemateriale.\n\nBildene i artikkelen og blogginnlegget er tatt i USA. Skjer nedgraving i Norge ogs\u00e5, eller er vi flinkere til \u00e5 resirkulere rotorbladene fra vindturbinene her til lands?\n\nDet er Norges vassdrags- og energidirektorat (NVE) som gir konsesjon til \u00e5 bygge vindkraftverk i Norge. If\u00f8lge dem er det ikke er noen fast praksis for kondemnering av turbinblader i Norge i dag. Noen vindturbiner, inkludert rotorbladene, kan selges videre. N\u00e5r dette ikke er mulig har NVE tillatt s\u00e5kalt vipping som rivemetode:\n\n\u2013 T\u00e5rn, turbinhus og turbinblader deles da opp p\u00e5 bakken, og turbinbladene h\u00e5ndteres som spesialavfall. Restproduktet fra bladene deponeres eller brennes, skriver Thomas Mo Willig i konsesjonsavdelingen i NVE i en e-post til Faktisk.no.\n\nNVE skal alltid ha beskjed n\u00e5r vindkraftverk skal nedlegges, og den som har konsesjonen skal if\u00f8lge lovverket \u00abfjerne anlegget og tilbakef\u00f8re omr\u00e5det til sin naturlige tilstand s\u00e5 langt dette er mulig\u00bb.\n\nDet er ikke lov \u00e5 grave rotorbladene rett ned i jorda uten videre. If\u00f8lge loven m\u00e5 den som eier avfallet \u00abs\u00f8rge for at avfallet blir brakt til lovlig avfallsanlegg eller gjennomg\u00e5r gjenvinning\u00bb.\n\nWillig skriver at NVE kjenner til tre vindkraftverk, med tilh\u00f8rende rotorblader, som er demontert i Norge. Disse ble if\u00f8lge NVE enten solgt til andre land, eller levert til godkjent deponi:\n\u2022 Hundhammerfjellet. Turbinbladene levert til godkjent deponi. Her ble glassfiberrestene etter bladene begravd.\n\u2022 Mehuken 1. Vindturbinene med tilh\u00f8rende rotorblader ble solgt videre for bruk i andre land.\n\nEtter publisering av denne saken har NVE funnet ytterligere to anlegg der det er tatt ned vindturbiner. Disse er:\n\u2022 Vikna med fem turbiner. If\u00f8lge konsesjonshaver ble rotorbladene levert p\u00e5 deponi.\n\u2022 Valsneset med tre turbiner. To av disse ble if\u00f8lge konsesjonshaveren videresolgt, mens en demonstrasjonsturbin ble levert til avfallsh\u00e5ndtering.\n\nNVE p\u00e5peker at det er ulike regelverk i Europa for deponering av rotorblader, og at det gj\u00f8res mye forskning p\u00e5 omr\u00e5det:\n\n\u2013 Produktene som lages av resirkulerte blader er eksempelvis brukt som st\u00f8yskjerming langs motorveier i Danmark, eller som betongbestanddeler i byggeindustrien.\n\nI april skrev det danske fagbladet Ingeni\u00f8ren via Teknisk Ukeblad (for abonnenter) at opptil 99 prosent av danske turbinblader havner i deponier fordi det er den billigste l\u00f8sningen. Noe av glassfiberet deponeres i st\u00f8yskjermer eller lignende.\n\nAndreas Thon Aasheim er spesialr\u00e5dgiver i Norwea, som er en bransjeorganisasjon for vindkraft i Norge. Han sier det er en stor utfordring \u00e5 kvitte seg med gamle rotorblader i Norge per i dag:\n\n\u2013 Rotorbladene er stort sett laget av glassfiber. De er slitesterke, men ogs\u00e5 veldig vanskelige \u00e5 resirkulere.\n\nIf\u00f8lge Aasheim er det til n\u00e5 deponering som har v\u00e6rt l\u00f8sningen n\u00e5r rotorblader skal ut av drift. Ogs\u00e5 han nevner deponeringen av vindkraftverket ved Hundhammerfjellet. Han ser for seg at vanlig metode for \u00e5 bli kvitt rotorbladene ogs\u00e5 de neste \u00e5rene vil v\u00e6re \u00e5 grave ned glassfiberrestene i deponier.\n\n\u2013 Heldigvis har vi ikke hatt noen stor utskiftning av rotorblader enn\u00e5. De er designet for \u00e5 vare i hele levetiden til et vindkraftverk, som er ca 25 \u00e5r. Vindkraftverkene som bygges n\u00e5 skal st\u00e5 lenge f\u00f8r de tas ut av drift, sier Aasheim.\n\nP\u00e5 sp\u00f8rsm\u00e5l om det er forsvarlig \u00e5 planlegge utbygging av vindkraft i stor skala uten \u00e5 ha noen god m\u00e5te \u00e5 resirkulere bladene p\u00e5, svarer Aasheim at metoder for dette vil komme.\n\n\u2013 Temaet om resirkulering f\u00e5r stor oppmerksomhet av produsentene av vindturbiner. Flere av produsentene har et m\u00e5l om \u00e5 lage helt gjenvinnbare vindturbiner og blader f\u00f8r 2040, sier Aasheim.\n\n\u2013 Dessuten kan man legge bladene i deponier trygt og lovlig. Hvis man skal tenke p\u00e5 det slik kan man ogs\u00e5 sp\u00f8rre seg om hvor mye betong som g\u00e5r til \u00e5 bygge ut vannkraften, for eksempel, mener Aasheim.\n\nNoen av dem som forsker p\u00e5 resirkulering av materialer som brukes i turbinblader i Norge er forskningsstiftelsen Sintef. Fra dem f\u00e5r vi tilsendt et faktaark om rotorblader fra vindkraftprosjektet Etipwind, som kan beskrives som en nettverk for vindkraftbransjen i Europa.\n\nI faktaarket fra 2019 ansl\u00e5r Etipwind at det er 2,5 millioner tonn komposittmateriale i bruk i vindkraftsektoren i dag. Hele 15 000 rotorblader fra vindturbiner vil tas ut av drift de neste fem \u00e5rene.\n\nEllers skriver Etipwind noe av det samme som Bloomberg: 85-90 prosent av selve vindturbinene kan resirkuleres, men p\u00e5 grunn av komposittmaterialene de er laget av er det vanskeligere \u00e5 resirkulere rotorbladene. Det finnes i dag l\u00f8sninger for \u00e5 resirkulere komposittmaterialer kommersielt i ny sementproduksjon. I tillegg jobbes det jobbes med \u00e5 utvikle flere nye metoder, som st\u00e5r omtalt i faktaarket.\n\nJens Kj\u00e6r J\u00f8rgensen er forskningsleder i Sintefs avdeling for materialer og nanoteknologi, og jobber med komposittmaterialer som blant annet rotorblader i vindturbiner er laget av. Han forklarer at rotorblader i vindturbiner stort sett har blitt laget av kompositt av herdeplast og glassfiber.\n\n\u2013 Slike kompositter er vanskelig \u00e5 resirkulere. Derfor har slikt materiale stort sett blitt brent eller deponert, alts\u00e5 gravd ned, n\u00e5r bruken er over. Dette ser vi ogs\u00e5 n\u00e5r det gjelder fritidsb\u00e5ter, som er laget av tilsvarende materiale.\n\nHan forteller at det finnes m\u00e5ter \u00e5 resirkulere materialene p\u00e5, men at det fremdeles ikke er veldig vanlig.\n\n\u2013 Sporet som har kommet lengst er \u00e5 bruke rotorbladene i sementproduksjon. Forbrenning av plasten gir energi til prosessen, mens glassfibrene omdannes til mineraler som inng\u00e5r i selve sementen.\n\nTobias Bjerkomp er masterstudent ved Norges Milj\u00f8- og biovitenskapelige universitet (NMBU), og har nettopp ferdigstilt en masteroppgave om tematikken. Masteroppgaven er ikke publisert enn\u00e5, og er et forprosjekt til et forskningsprosjekt best\u00e5ende av \u00d8stfoldforskning og vindkraftselskapet Zephyr. Bjerkomp har i arbeidet sett n\u00e6rmere p\u00e5 hva som skjer med rotorblader fra vindturbiner i dag.\n\nOgs\u00e5 if\u00f8lge Bjerkomp finnes det flere l\u00f8sninger for \u00e5 resirkulere rotorblader.\n\n\u2013 Noen f\u00e5 nordiske akt\u00f8rer, samt en tysk sementprodusent, har allerede utviklet forretningsmodeller som h\u00e5ndterer dette avfallet. I Norge er det to akt\u00f8rer som kan justere seg slik at de kan motta og h\u00e5ndtere slikt avfall, sier Bjerkomp.\n\nDette gj\u00f8res forel\u00f8pig i liten skala, og den vanligste l\u00f8sningen for rotorbladene globalt er at de enten brennes eller deponeres, if\u00f8lge Bjerkomp. Noen blir ogs\u00e5 liggende p\u00e5 lagre i p\u00e5vente av bedre l\u00f8sninger.\n\n\u2013 Det koker ned til l\u00f8nnsomhet og \u00f8konomi. Produktene som kommer ut av resirkuleringsmetodene har sjeldent en h\u00f8y nok verdi til \u00e5 kunne forsvare det resirkuleringen koster, sier Bjerkomp.\n\nJ\u00f8rgensen i Sintef sier det forskes mye p\u00e5 temaet:\n\n\u2013 \u00c5 bare brenne eller deponere materialet er d\u00e5rlig ressursbruk. Vi ser i tillegg at flere og flere rotorblader delvis blir laget med karbonfibrer, og dette er verdifullt materiale som det vil v\u00e6re nyttig \u00e5 kunne bruke igjen. Mye av forskningen g\u00e5r p\u00e5 \u00e5 gj\u00f8re materialene man bruker mer resirkulerbare.\n\nJ\u00f8rgensen presiserer at det ogs\u00e5 vil ha en milj\u00f8effekt \u00e5 lage materialer som holder lenger enn de gj\u00f8r i dag:\n\n\u2013 Man jobber med \u00e5 lage blader som er st\u00f8rre, billigere og holder lengre, og som kan produsere mer energi med mindre kostnad.\n\nForskeren mener det er viktig \u00e5 lage gode l\u00f8sninger for hva man skal gj\u00f8re med materialene n\u00e5r rotorbladene tas ut av drift:\n\n\u2013 Hvis vi ikke har en god plan n\u00e5, risikerer vi \u00e5 m\u00e5tte ta en stor kostnad om noen \u00e5r.", "lang": "no"}