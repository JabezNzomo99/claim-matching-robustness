{"title": "Kiedy nie mo\u017cna publikowa\u0107 sonda\u017cy przedwyborczych na S\u0142owacji?", "subtitle": "Kiedy nie mo\u017cna publikowa\u0107 sonda\u017cy przedwyborczych na S\u0142owacji? Odpowied\u017a znajdziecie w naszej analizie wypowiedzi W\u0142adys\u0142awa Kosiniaka-Kamysza.", "author": "demagog.org.pl", "date": null, "vclaim_id": "vclaim-id-45791", "url": "https://demagog.org.pl/wypowiedzi/kiedy-nie-mozna-publikowac-sondazy-przedwyborczych-na-slowacji/", "vclaim": "Kiedy nie mo\u017cna publikowa\u0107 sonda\u017cy przedwyborczych na S\u0142owacji?\n\nS\u0142owacki parlament przyj\u0105\u0142 ustaw\u0119 wyd\u0142u\u017caj\u0105c\u0105 okres przedwyborczy, w kt\u00f3rym nie mo\u017cna przeprowadzi\u0107 sonda\u017cy, z 14 do 50 dni, lecz prawo to zosta\u0142o zawieszone przez S\u0105d Konstytucyjny. Z tego powodu wypowied\u017a W\u0142adys\u0142awa Kosiniaka-Kamysza uznajemy za manipulacj\u0119.\n\n28 pa\u017adziernika 2019 roku s\u0142owacka Rada Narodowa przyj\u0119\u0142a nowelizacj\u0119 ustawy w sprawie warunk\u00f3w wykonywania prawa g\u0142osu i zmian niekt\u00f3rych akt\u00f3w prawnych. Nowe przepisy zak\u0142ada\u0142y wyd\u0142u\u017cenie 14-dniowego okresu przedwyborczego, w kt\u00f3rym nie mo\u017cna przeprowadza\u0107 sonda\u017cy, do 50 dni przed wyborami.\n\nZe stanowiskiem parlamentu nie zgodzi\u0142a si\u0119 jednak prezydent Zuzana \u010caputov\u00e1, kt\u00f3ra skorzysta\u0142a z przys\u0142uguj\u0105cego g\u0142owie pa\u0144stwa prawa weta. Zgodnie z Konstytucj\u0105 S\u0142owacji Rada Narodowa ponownie rozpatruje ustaw\u0119 i g\u0142osuje nad odrzuceniem sprzeciwu prezydenta (art. 87). Procedura ta mia\u0142a zastosowanie w tym przypadku \u2013 parlament prze\u0142ama\u0142 weto g\u0142owy pa\u0144stwa. To jednak nie zako\u0144czy\u0142o sporu prawnego mi\u0119dzy organami w\u0142adzy ustawodawczej i wykonawczej.\n\nPrezydent \u010caputov\u00e1 skierowa\u0142a spraw\u0119 w grudniu 2019 roku do S\u0105du Konstytucyjnego tj. instytucji rozstrzygaj\u0105cej zgodno\u015b\u0107 ustaw z Konstytucj\u0105. Burzliwy okres przypada\u0142 na czas oko\u0142owyborczy. Na luty 2020 roku zaplanowane by\u0142y bowiem wybory parlamentarne. Ostatecznie S\u0105d Konstytucyjny postanowi\u0142 zawiesi\u0107 nowelizacj\u0119 ustawy na czas wybor\u00f3w i zaj\u0105\u0107 si\u0119 analiz\u0105 problemu po wyborach. Do tej pory nie wydano jednak nowej decyzji w sprawie spornej nowelizacji.", "lang": "pl"}