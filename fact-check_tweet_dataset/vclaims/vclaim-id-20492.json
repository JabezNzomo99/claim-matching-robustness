{"title": "Man kan ikke sl\u00e5 fast at en del eldre i Oslo har klaget p\u00e5 at hjemmehjelpere bruker hijab", "subtitle": "Carl I. Hagen foreslo hijabforbud etter \u00e5 ha f\u00e5tt ti klager p\u00e5 telefon, men offentlige instanser har ikke f\u00e5tt en eneste klage.", "author": "www.faktisk.no", "date": null, "vclaim_id": "vclaim-id-20492", "url": "https://www.faktisk.no/faktasjekker/Zy/man-kan-ikke-sla-fast-at-en-del-eldre-i-oslo-har-klaget-pa-at-hjemmehjelpere-bruker-hijab", "vclaim": "14. mars ga EU-domstolen en arbeidsgiver i Belgia medhold i at det ikke var diskriminering \u00e5 si opp en ansatt som insisterte p\u00e5 \u00e5 b\u00e6re det religi\u00f8se hodeplagget hijab p\u00e5 jobb. Frps gruppeleder i Oslo, Carl I. Hagen, hadde allerede foresl\u00e5tt \u00e5 forby de ansatte kommunen \u00e5 bruke religi\u00f8se, politiske eller filosofiske symboler i arbeidstiden.\n\nDa Hagen ble spurt om bakgrunnen for forslaget, svarte han at \u00abdet har v\u00e6rt en del eldre som har reagert p\u00e5 at det har kommet hjemmehjelpere som har politiske eller religi\u00f8se symboler, som regel har det v\u00e6rt klager p\u00e5 hijab\u00bb.\n\nN\u00e5r Faktisk.no sp\u00f8r om dokumentasjon for p\u00e5standen, skriver Hagen i en e-post:\n\nN\u00e5r Faktisk.no vil vite hvor mange telefoner det er snakk om, svarer Hagen \u00abrundt ti\u00bb.\n\nTi henvendelser er ikke s\u00e5 mye n\u00e5r det if\u00f8lge Oslo kommune er over 15 600 brukere av hjemmetjenestene i byen. Av disse er dr\u00f8yt 9500 over 67 \u00e5r, viser tall fra 3. kvartal 2016. Samtidig er det vel ikke n\u00f8dvendigvis Carl I. Hagen som blir kontaktet hvis folk har noe \u00e5 utsette p\u00e5 kommunens omsorgstjenester.\n\nVi henvender oss derfor til Oslo kommune for \u00e5 h\u00f8re om de har f\u00e5tt mange klager p\u00e5 at ansatte i hjemmetjenesten bruker hijab eller andre religi\u00f8se eller politiske symboler n\u00e5r de er p\u00e5 jobb. Kommunikasjonsansvarlig Odd Christian Klafstad i Byr\u00e5dsavdeling for eldre, helse og sosiale tjenester svarer p\u00e5 e-post:\n\nHeller ikke Pasient- og brukerombudet i Oslo og Akershus eller Sosial- og eldreombudet i Oslo har f\u00e5tt noen klager p\u00e5 bruk av hijab eller andre religi\u00f8se eller politiske symboler. Ombud Anne-Lise Kristensen sier til Faktisk.no:\n\nI Ombudets \u00e5rsrapport for 2016 er det nevnt noen andre \u00e5rsaker til at eldre klager p\u00e5 kommunalt ansatte. Ombudet omtaler blant annet parfymebruk, d\u00e5rlige spr\u00e5kkunnskaper og at det kommer mange ulike hjelpere hjem til brukerne.\n\nKan rundt ti telefonsamtaler med brukere og p\u00e5r\u00f8rende regnes som reaksjoner fra \u00aben del eldre\u00bb? Isolert sett m\u00e5 ti telefonsamtaler kunne sies \u00e5 v\u00e6re en del, men sett i forhold til at det er over 9500 eldre som bruker hjemmetjenesten i Oslo, er ikke ti reaksjoner mye.\n\nHagen vil ha et forbud mot bruk av hijab og alle andre religi\u00f8se, politiske og filosofiske symboler. Hvis et slikt forbud hadde blitt vedtatt, ville det omfattet over 50 000 ansatte i Oslo kommune. N\u00e5r en politisk ringrev som Hagen foresl\u00e5r et s\u00e5pass inngripende forbud, m\u00e5 man kunne forvente at han kan dokumentere problemet det skal l\u00f8se.\n\nSelv mener Hagen at de rundt ti telefonene han har f\u00e5tt er dokumentasjon nok. Men verken Oslo kommune, Pasientombudet eller Eldreombudet har f\u00e5tt klager p\u00e5 bruk av hijab eller andre religi\u00f8se eller politiske symboler. Ombudet har imidlertid f\u00e5tt noen sv\u00e6rt f\u00e5 henvendelser om m\u00f8rk hudfarge, og da m\u00e5 man kunne g\u00e5 ut fra at det ogs\u00e5 ville kommet klager p\u00e5 bruk av hijab hvis det hadde v\u00e6rt et utbredt problem.", "lang": "no"}