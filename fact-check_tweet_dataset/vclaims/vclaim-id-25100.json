{"title": "Nei, Norge har ikke gitt millionst\u00f8tte til fire Serena-hoteller", "subtitle": "Det statlige investeringsfondet har tvert imot tjent penger p\u00e5 hotellene.", "author": "www.faktisk.no", "date": null, "vclaim_id": "vclaim-id-25100", "url": "https://www.faktisk.no/faktasjekker/Vg7/nei-norge-har-ikke-gitt-millionstotte-til-fire-serena-hoteller", "vclaim": "En Facebook-side som kaller seg Sl\u00f8seriombudsmannen b\u00f8d f\u00f8r jul p\u00e5 sin egen julekalender som hen kalte \u00abNorge redder verden!\u00bb Hver dag ble det lagt ut videoer som skulle avsl\u00f8re hvordan byr\u00e5krater og politikere sl\u00f8ste bort nordmenns skattepenger.\n\n6. desember skjulte det seg en video fra et femstjerners hotell i Pakistan bak luken. I videoen kan man se bilder av baren, spaomr\u00e5det og hagen p\u00e5 Serena Hotel Islamabad i Pakistan. Teksten er som f\u00f8lger:\n\nFaktisk.no har f\u00e5tt flere henvendelser fra lesere som lurer p\u00e5 om dette er riktig. Videoen har blitt delt over 400 ganger og kommentarfeltet er fullt av sterke reaksjoner p\u00e5 pengebruken. Men stemmer p\u00e5standen om at Norge har st\u00f8ttet minst fire Serena-hoteller med 23,5 millioner skattekroner de siste \u00e5rene?\n\nSl\u00f8seriombudsmannen viser i Facebook-innlegget til Norads database \u00abNorsk bistand i tall\u00bb. Her kan man finne statistikk om norsk bistand fra 1960 og fram til i dag. Sl\u00f8seriombudsmannen skriver selv at hen har sett p\u00e5 de siste ti \u00e5r, alts\u00e5 perioden 2008\u201317.\n\nVed \u00e5 velge avansert datauttrekk og generere en rapport for denne perioden, kan man s\u00f8ke etter \u00abSerena\u00bb og \u00abTPS\u00bb, som er selskapsnavnet p\u00e5 flere Serena-hoteller. I en melding til Faktisk.no skriver Sl\u00f8seriombudsmannen at hen har tatt med seks overf\u00f8ringer i regnestykket sitt, som til sammen utgj\u00f8r 23,5 millioner kroner.\n\nOverf\u00f8ringene gjelder to hoteller: Serena Hotel Islamabad (eid av TPS Pakistan) og Kabul Serena Hotel. Sl\u00f8seriombudsmannen opplyser at hen har sett bort fra overf\u00f8ringer for til sammen 68,1 millioner kroner, blant annet fordi \u00abdet s\u00e5 ut til \u00e5 v\u00e6re aksjeinvesteringer\u00bb.\n\n\u2013 Jeg kunne alts\u00e5 valgt \u00e5 inkludere alt som var inkludert i bistandsdatabasen (91,6 millioner kroner), men nevnte i stedet bare de 23,5 millionene som jeg mener det var 100 prosent fair \u00e5 regne som bistand, skriver Sl\u00f8seriombudsmannen.\n\nDet er Norfund \u2013 Statens investeringsfond for n\u00e6ringsvirksomhet i utviklingsland som st\u00e5r som ansvarlig for fem av prosjektene Sl\u00f8seriombudsmannen viser til. Det siste prosjektet var Den norske ambassaden i Islamabad ansvarlig for. De ga 210 000 kroner til produksjon av en CD med lokal musikk.\n\n\u2013 Det stemmer at Norfund har investert i flere Serena-hoteller, bekrefter kommunikasjonsansvarlig i Nordfund, Inger Nygaard.\n\n\u2013 Norfund gir imidlertid ikke st\u00f8tte til noen prosjekter, men investerer i virksomheter p\u00e5 kommersielt grunnlag. Pengene som er investert f\u00e5r Norfund tilbake n\u00e5r vi trekker oss ut. Som regel f\u00e5r vi ogs\u00e5 en positiv avkastning p\u00e5 investeringen.\n\nNorfund opplyser at de opp gjennom \u00e5rene har investert i f\u00f8lgende fire Serena-hoteller:\n\nIf\u00f8lge Sl\u00f8seriombudsmannen har Norge st\u00f8ttet Serena-hoteller med minst 23,5 millioner kroner de ti siste \u00e5rene. Faktisk.no har bedt Norfund om en oversikt over kontantstr\u00f8mmene for deres investeringer i disse hotellene. Oversikten viser hvor mye penger Norfund har betalt ut, og hvor mye penger fondet har f\u00e5tt inn.\n\nTil sammen har Norfund investert over 123 millioner kroner i Serena-hoteller i Pakistan, Afghanistan, Tanzania og Rwanda. Men oversikten viser ogs\u00e5 at Norfund har tjent penger p\u00e5 investeringene.\n\nNorfund solgte seg nemlig ut av Serena Hotel Islamabad/TPS Pakistan i 2016 og Kabul Serena Hotel i 2017. Begge gangene fikk Norfund igjen mer penger enn de hadde investert. Med en investeringstid p\u00e5 10\u201313 \u00e5r, gir det en avkastning p\u00e5 6,6 prosent regnet i norske kroner, if\u00f8lge Norfund.\n\nSl\u00f8seriombudsmannens p\u00e5stand om at \u00abNorge har st\u00f8ttet (minst) fire Serena-hoteller med tilsammen 23,5 millioner skattekroner de siste \u00e5rene\u00bb blir dermed helt feil.\n\nNorfund har allerede solgt seg ut av og tjent penger p\u00e5 de to hotellene som Sl\u00f8seriombudsmannen har med i regnestykket sitt. Norfund regner ogs\u00e5 med \u00e5 tjene penger p\u00e5 de andre to hotellene, n\u00e5r de selger seg ut av dem.\n\nNorfund har fortsatt investeringer i TPS Dar es Salaam og TPS Rwanda. Her har fondet s\u00e5 langt investert henholdsvis 39 millioner og 13 millioner, viser oversikten.\n\n\u2013 Vi forventer positiv avkastning ogs\u00e5 p\u00e5 investeringene i Dar es Salaam og Rwanda n\u00e5r vi etter hvert selger oss ut der, sier Inger Nygaard i Norfund.\n\nAlle pengene Norfund f\u00e5r i avkastning, blir reinvestert i andre virksomheter i utviklingsland. Ved utgangen av 2017 var portef\u00f8ljen p\u00e5 20,4 milliarder kroner og bedriftene hadde til sammen 292 000 ansatte, if\u00f8lge Nygaard.\n\n\u2013 Norfunds investeringer bidrar blant annet til \u00e5 skape nye arbeidsplasser, \u00f8kte skatteinntekter og \u00f8kt tilgang til elektrisitet. I tillegg bidrar investeringene til \u00f8kt tilgang til kapital for sm\u00e5 og mellomstore bedrifter og fattige mennesker, sier hun.\n\nDette er pengene brukt til\n\nSl\u00f8seriombudsmannen hevder at norske skattepenger har blitt brukt til \u00e5 pusse opp hotellene. Det stemmer til en viss grad. P\u00e5 Kabul Serena Hotel har Norfund for eksempel investert i bedre str\u00f8mforsyning b\u00e5de til hotellet og nabolaget rundt, og et prosjekt for \u00e5 redusere CO2-utslipp.\n\nEtter at Norfund investerte i Kabul Serena Hotel, har det blitt en viktig del av den lokale infrastrukturen i Afghanistans hovedstad. Hotellet tilbyr m\u00f8te- og konferansefasiliteter som tilfredsstiller internasjonale standarder b\u00e5de for bes\u00f8kende og forretningsfolk.\n\nTPS Pakistan eier Serena Hotel Islamabad og fire andre hoteller. Norfunds investering finansierte en utvidelse av hotellet i Islamabad fra 197 til 410 rom, samt 22 000 kvadratmeter kontor- og konferanselokaler og restauranter. Investeringen f\u00f8rte if\u00f8lge Norfund ogs\u00e5 til nye jobber, mer likestilling og positive milj\u00f8- og klimaeffekter.\n\nP\u00e5 TPS Dar es Salaam har Norfund s\u00f8rget for egenkapital og l\u00e5n til hotellet. Investeringen bidrar if\u00f8lge Norfund til vekst i turismen i Tanzania og skal v\u00e6re et springbrett til \u00f8kt aktivitet i de s\u00f8rlige delene av landet.\n\nNorfund har ogs\u00e5 investert i de to hotellene til TPS Rwanda. Pengene har blant annet g\u00e5tt til oppussing av Kigali Serena og til byggingen av et nytt overnattingssted i Kinigi. Sistnevnte er popul\u00e6rt blant turister som vil se fjellgorillaer, en n\u00e6ring som er en viktig inntektskilde for Rwanda.\n\nRune Jansen Hagen er professor ved Institutt for \u00f8konomi ved Universitetet i Bergen. Han er generelt skeptisk til Norfund og lignende organisasjoner, som har blitt veldig popul\u00e6re n\u00e5:\n\n\u2013 Jeg er usikker p\u00e5 om dette er noe vi b\u00f8r bruke mye offentlige midler p\u00e5 til fortrengsel for ren bistand, selv om behovet for n\u00e6ringslivsinvesteringer i fattige land opplagt er til stede, skriver han i en e-post til Faktisk.no.\n\n\u2013 Det er veldig vanskelig \u00e5 fastsl\u00e5 hvorvidt Norfunds investeringer f\u00f8rer til at l\u00f8nnsomme prosjekter som ellers ikke ville kommet i gang, realiseres eller om de bare erstatter private investorer.\n\nI videoen insinuerer Sl\u00f8seriombudsmannen at Serena-hotellene har f\u00e5tt st\u00f8tte fordi \u00abnorske bistandsbyr\u00e5krater elsker \u00e5 bo der\u00bb. Det stemmer ikke, if\u00f8lge Hagen:\n\n\u2013 Det er opplagt feil. Disse investeringene er nok innenfor mandatet til Norfund.\n\nProfessor i utviklingsstudier ved Norges milj\u00f8- og biovitenskapelige universitet, Morten Jerven, synes det er merkelig av Sl\u00f8seriombudsmannen \u00e5 kritisere Norfund for \u00e5 investere i Serena-hoteller:\n\n\u2013 Norfund er et investeringsfond som skal tjene penger i utviklingsland. Den vanligste kritikken av Norfund er at de velger seg kommersielle prosjekter fordi de har bunnlinja som m\u00e5l, sier Jerven til Faktisk.no.\n\nIf\u00f8lge professoren er det normalt sett ikke noe m\u00e5l for norsk bistand \u00e5 tjene penger. Hele poenget med Nordfund er imidlertid \u00e5 f\u00e5 avkastning p\u00e5 investeringene som gj\u00f8res.\n\n\u2013 Vanligvis ser vi p\u00e5 bistand som noe altruistisk. Vi skal drive veledighet og bruke penger p\u00e5 \u00e5 l\u00f8se vanskelige problemer i fattige land. Norfund gj\u00f8r det helt motsatte, s\u00e5 her har kritikken feil adresse, mener Jerven.\n\u2022 Sl\u00f8seriombudsmannen p\u00e5st\u00e5r at Norge har st\u00f8ttet (minst) fire Serena-hoteller med 23,5 millioner kroner de siste \u00e5rene. Hen gir inntrykk av at pengene har g\u00e5tt til oppussing slik at norske bistandsbyr\u00e5krater skal kunne bo fint.\n\u2022 Norfund \u2013 Statens investeringsfond for n\u00e6ringsvirksomhet i utviklingsland har investert til sammen 123 millioner kroner i Serena-hoteller i Pakistan, Afghanistan, Tanzania og Rwanda.\n\u2022 I tillegg har Den norske ambassaden i Islamabad gitt 210 000 kroner til produksjon av en CD med lokal musikk til hotellet i Pakistan.\n\u2022 Norfund har solgt seg ut av to av hotellene, med en avkastning p\u00e5 investeringene p\u00e5 over seks prosent. De regner ogs\u00e5 med en positiv avkastning n\u00e5r de selger seg ut av de andre to hotellene.\n\u2022 Dermed blir det helt feil n\u00e5r Sl\u00f8seriombudsmannen hevder at Norge har st\u00f8ttet disse hotellene med 23,5 millioner kroner. Norfund investerer i utviklingsland for \u00e5 tjene penger, som skal g\u00e5 til nye investeringer.", "lang": "no"}