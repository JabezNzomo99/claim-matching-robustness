{"title": "Dit is een foto van de Love Parade in 2003, niet een demonstratie tegen coronamaatregelen", "subtitle": "Een foto die in drie dagen tijd honderden keren werd gedeeld op Facebook beweert een demonstratie tegen coronamaatregelen, op 29 augustus in Berlijn, te laten zien. Deze bewering klopt niet. Het beeld is van het Love Parade-festival, dat in 2003 in de Duitse hoofdstad plaatsvond.", "author": "factcheck.afp.com", "date": "2020-09-01T11:20:32+02:00", "vclaim_id": "vclaim-id-79334", "url": "https://factcheck.afp.com/node/11102", "vclaim": "Een foto die in drie dagen tijd honderden keren werd gedeeld op Facebook beweert een demonstratie tegen coronamaatregelen, op 29 augustus in Berlijn, te laten zien. Deze bewering klopt niet. Het beeld is van het Love Parade-festival, dat in 2003 in de Duitse hoofdstad plaatsvond.\n\nDe Facebook-post werd op 29 augustus 2020 gepubliceerd en is sindsdien meer dan 450 keer gedeeld. Het bevat een foto van een grote menigte mensen, op een door bomen omgeven weg. Op de foto staat de tekst: \u201cDit was 29/08/20. Aantal weken terug was dit ook al zo massaal\u2026 Weet u hoeveel doden toen na 14 dagen\u2026 0. Weet u hoeveel besmettingen toen\u2026 0. Bent u wakker!! Nee geen smoesjes meer, het is klaar deze hoax.\u201d Hieronder staat in het Duits, \u201c4 miljoen mensen in Berlijn!\u201d\n\nOp zaterdag maakte Duitse politie een einde aan een demonstratie in Berlijn waar duizenden mensen protesteerden tegen maatregelen om het nieuwe coronavirus in te perken, zoals het dragen van mondkapjes. De politie heeft geschat dat ongeveer 38.000 mensen op de demonstratie af kwamen, terwijl sommigen op sociale media beweren dat het aantal in de miljoenen liep.\n\nDe foto in de Facebook-post, bedoeld om de grootte van de massa te illustreren, is echter niet van de demonstratie van afgelopen weekend. Het is een beeld uit 2003 van de Love Parade, een dance-festival dat in 2006 voor de laatste keer plaatsvond in Berlijn.\n\nDe foto werd eerder al ten onrechte gebruikt in Facebook-posts over een demonstratie in Berlijn op 1 augustus. Ook toen werd er tegen coronamaatregelen geprotesteerd.\n\nVolgens de site werd de foto gemaakt door de oprichter van het muziekfestival, Matthias Roeingh, ook bekend als Dr. Motte, in 2003. Hetzelfde beeld is gepubliceerd op het persoonlijke blog van de muzikant. Hij schrijft dat hij de foto maakte vanaf de Siegess\u00e4ule, de Overwinningszuil, in Berlijn.", "lang": "nl"}