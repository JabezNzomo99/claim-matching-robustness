{"title": "Nei, EU-rapport sier ikke at 335 millioner migranter kan plasseres i Norge", "subtitle": "EU-kommisjonen avviser at de vil bruke studien", "author": "www.faktisk.no", "date": null, "vclaim_id": "vclaim-id-11650", "url": "https://www.faktisk.no/faktasjekker/qX0/nei-eu-rapport-sier-ikke-at-335-millioner-migranter-kan-plasseres-i-norge", "vclaim": "Ordet er mitt er \u00abet sted der konservative og fedrelandskj\u00e6re mennesker kan lese og oppdatere seg selv p\u00e5 aktuelle og interessante temaer\u00bb, if\u00f8lge nettsidens omtale av seg selv. Her kan b\u00e5de faste skribenter og lesere komme til orde med sine betraktninger om samfunnet.\n\nNettstedet, som er etterkommeren til Frie Ord, har tatt et klart standpunkt mot islam og et flerkulturelt samfunn:\n\nEt av innleggene som er publisert p\u00e5 Ordet er mitt har tittelen:\n\nFaktisk.no har f\u00e5tt flere henvendelser fra lesere som lurer p\u00e5 om dette stemmer. Ogs\u00e5 n\u00e5r innlegget har blitt delt i innvandringskritiske grupper p\u00e5 Facebook, har det blitt diskusjon mellom dem som tror p\u00e5 p\u00e5standen, og dem som ikke gj\u00f8r det.\n\nDet er en av de faste skribentene p\u00e5 Ordet er mitt, Alexander Halvorsen, som har skrevet innlegget. Han viser til en rapport bestilt av EU-kommisjonen i 2010 som dokumentasjon for p\u00e5standen. I tillegg oppgir Halvorsen to artikler i Nya Dagbladet som kilder. Det svenske nettstedet ble av Dagens Nyheter i 2017 omtalt som \u00abh\u00f8yreekstremt og populistisk\u00bb.\n\nP\u00e5 Ordet er mitt st\u00e5r det f\u00f8lgende om rapporten:\n\nSiden Norge ikke er medlem i EU og f\u00f8lgelig ikke omtalt i rapporten, har Halvorsen gjort sin egen beregning:\n\nNorge er alts\u00e5 ikke omtalt i rapporten. Likevel skriver Halvorsen i tittelen at \u00ab335 millioner migranter kan plasseres i Norge i f\u00f8lge EU-finansiert rapport\u00bb. Det er det ikke dekning for.\n\nDen samme rapporten har den siste tiden blitt omtalt p\u00e5 flere innvandringskritiske nettsteder i Sverige. Viralgranskaren har faktasjekket en p\u00e5stand om at \u00abEU vil plassere 440 millioner flyktninger i Sverige\u00bb. Deres konklusjon er at dette er \u00abfalskt\u00bb.\n\nDette er omtrent den samme p\u00e5standen som Halvorsen kommer med i sitt innlegg p\u00e5 Ordet er ditt. Han har basert seg p\u00e5 den samme tabellen som er utgangspunktet for den feilaktige p\u00e5standen fra Sverige.\n\nViralgranskaren har spurt EU-kommisjonen hva denne rapporten er for noe:\n\n\u2013 Dette er en ekstern studie som ikke p\u00e5 noen m\u00e5te representerer kommisjonens holdning. Kommisjonens migrasjonspolitikk bygger p\u00e5 fakta og faktiske behov, ikke p\u00e5 hypotetiske befolkningstabeller, sier kommisjonens talsperson for migrasjonssp\u00f8rsm\u00e5l, Natasha Bertaud, til det svenske nettstedet.\n\nVi skal n\u00e5 se n\u00e6rmere p\u00e5 hva som st\u00e5r i rapporten. Studien er laget for \u00e5 gi EU-kommisjonen informasjon om konsekvensene av \u00e5 relokalisere personer som har behov for beskyttelse.\n\nEU-kommisjonen definerer relokalisering som \u00ab\u00e5 overf\u00f8re personer med et beskyttelsesbehov fra et EU-land til et annet\u00bb. Behovet for relokalisering oppst\u00e5r n\u00e5r noen land f\u00e5r langt flere asyls\u00f8kere enn andre.\n\nI rapporten foresl\u00e5s to alternativer for hvordan dette kan gj\u00f8res i EU:\n\u2022 En juridisk bindende kvote for hver medlemsstat basert p\u00e5 BNP per innbygger og befolkningstetthet.\n\u2022 En ad hoc-ordning hvor medlemslandene lover \u00e5 ta imot relokaliserte asyls\u00f8kere n\u00e5r behovet oppst\u00e5r.\n\nDe fleste medlemsstatene foretrakk alternativ 2 hvis de m\u00e5tte velge, if\u00f8lge rapporten. En slik ordning ble brukt da EU-kommisjonen i 2015 ba andre medlemsland om \u00e5 overta asyls\u00f8kere som hadde kommet til Italia, Hellas og Ungarn. Norge deltok ogs\u00e5 i dette relokaliseringsprogrammet.\n\nFaktisk.no har tidligere faktasjekket en p\u00e5stand om at Norge frivillig tok imot 1500 asyls\u00f8kere for \u00e5 avlaste Italia og Hellas:\n\nI rapporten er det gjort beregninger p\u00e5 hvordan alternativ 1 ville sl\u00e5tt ut for de ulike medlemslandene hvis det skulle blitt innf\u00f8rt en kvoteordning. Dette er simuleringer basert p\u00e5 Eurostat-tall fra 2007 og 2008.\n\nDet er her \u2013 i en tabell i et vedlegg til rapporten \u2013 Alexander Halvorsen har funnet tall for Sverige og Finland:\n\nI likhet med de svenske nettstedene som Viralgranskaren har faktasjekket, misforst\u00e5r Halvorsen hva tallene sier. At Sverige har en befolkningskapasitet p\u00e5 nesten 441 millioner, er ikke det samme som at EU planlegger \u00e5 plassere 441 millioner flyktninger der. At Norge, if\u00f8lge Halvorsen, har en befolkningskapasitet p\u00e5 335 millioner, betyr ikke at det kan plasseres 335 millioner migranter her.\n\nBefolkningskapasiteten viser hvor mange mennesker det hadde v\u00e6rt plass til i Sverige hvis det hadde bodd 1000 personer p\u00e5 hver eneste kvadratkilometer over hele landet. Da er ogs\u00e5 ubebodde omr\u00e5der tatt med i regnestykket. Det er ogs\u00e5 gjort beregninger med en befolkningstetthet p\u00e5 200, noe som gir en langt lavere befolkningskapasitet.\n\nI Sverige bodde det 20,25 personer per kvadratkilometer da rapporten ble laget. I 2017 var det if\u00f8lge FN bare sju land i hele verden som hadde en befolkningstetthet p\u00e5 over 1000.\n\nBefolkningskapasitet er i rapporten brukt som ett av tre kriterier for hvor stor kvote av asyls\u00f8kere hvert enkelt land kan ta imot. I tillegg er BNP per innbygger og folketall brukt. De tre kriteriene er vektet p\u00e5 forskjellige m\u00e5ter, slik at det er beregnet fire ulike modeller.\n\nFor Sverige ville en slik kvoteordning f\u00f8rt til f\u00e6rre asyls\u00f8kere. Landet tok imot mange i 2008, og ville med en felles kvoteordning for EU sendt mellom 9900 og 15 600 asyls\u00f8kere videre til andre land, if\u00f8lge rapporten:\n\nEn slik kvoteordning har imidlertid aldri blitt vedtatt innf\u00f8rt av EU.\n\nEU-kommisjonen er klar p\u00e5 at de ikke kommer til \u00e5 legge rapporten til grunn i sitt videre arbeid:\n\n\u2013 La meg tydeliggj\u00f8re at kommisjonens forslag om en reform av de felles europeiske asylreglene ikke blir basert p\u00e5 resultatene av denne eksterne studien, sier talsperson Natasha Bertaud til Viralgranskaren.\n\nP\u00e5standen om at 335 millioner migranter kan plasseres i Norge, faller ogs\u00e5 p\u00e5 sin egen urimelighet hvis man ser p\u00e5 antall migranter totalt i verden. I 2017 anslo FN at det var rundt 258 millioner internasjonale migranter i verden.\n\nAv disse var rundt 65,6 millioner personer flyktninger. Det er denne gruppen, og s\u00e6rlig asyls\u00f8kere, den EU-finansierte rapporten handlet om.\n\nFaktisk.no har tidligere faktasjekket en p\u00e5stand om at hundrevis av millioner er p\u00e5 flukt:\n\u2022 Norge er ikke nevnt i rapporten, som er fra 2010. Den sier ikke at Norge kan ta imot 335 millioner migranter.\n\u2022 Rapporten handler om mulige l\u00f8sninger for relokalisering av asyls\u00f8kere. Blant annet er det gjort beregninger for hvordan asyls\u00f8kerne som kom til EU-landene i 2008, ville blitt omfordelt hvis EU hadde hatt et kvotesystem.\n\u2022 For \u00e5 beregne kvotene, har man sett p\u00e5 BNP per innbygger, folketall og det som kalles \u00abbefolkningskapasitet\u00bb. Det siste er hvor mange mennesker landet ville hatt plass til hvis det bodde 1000 personer per kvadratkilometer.\n\u2022 Alexander Halvorsen har selv beregnet Norges befolkningskapasitet til 335 millioner. Dette er imidlertid en teoretisk st\u00f8rrelse, og ikke en anbefaling om hvor mange migranter de ulike landene kan ta imot.\n\u2022 EU-kommisjonen avviser at de vil bruke studien n\u00e5r den skal komme med forslag til felles europeiske asylregler.", "lang": "no"}