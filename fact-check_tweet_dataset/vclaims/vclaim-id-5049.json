{"title": "I capolavori italiani secondo Berlusconi", "subtitle": "", "author": "pagellapolitica.it", "date": null, "vclaim_id": "vclaim-id-5049", "url": "https://pagellapolitica.it/dichiarazioni/5744/i-capolavori-italiani-secondo-berlusconi", "vclaim": "\"Secondo l'Unesco l'Italia possiede il 75% delle opere d'arte, dei capolavori che ci sono in Europa e il 50% dei capolavori che ci sono in tutto il mondo\". (Min. 41:55)\n\nSilvio Berlusconi elogia la bellezza italiana e la ricchezza culturale del nostro Paese (come gi\u00e0 altri politici hanno fatto in precedenza), affermando che, l\u2019Unesco - l\u2019organizzazione Onu per l\u2019Educazione, la Scienza e la Cultura - riconoscerebbe all\u2019Italia il 50% delle opere d\u2019arte e capolavori mondiali, ed il 75% di quelli europei.\n\nLa dichiarazione di Berlusconi presenta diverse ambiguit\u00e0, a partire dalle definizioni. L\u2019Unesco considera infatti patrimoni dell\u2019umanit\u00e0 sia i beni \u201cculturali che quelli \u201cnaturali\u201d. Per operare un corretto fact-checking abbiamo chiamato l'Unesco per verificare l'esistenza di una lista di \"opere d'arte e/o capolavori\" affinch\u00e8 si accertasse la correttezza della nostra metodologia, e ci hanno assicurati che una lista simile non esiste.\n\nL\u2019Unesco facilita leggermente il nostro lavoro classificando i beni per regione, anche se nel caso europeo l\u2019Europa viene considerata insieme all\u2019America del Nord. Sottraendo i beni di Usa e Canada apprendiamo che \u201cEuropa\u201d, concepita come regione geografica e come stabilisce l\u2019Unesco, ha un totale di 441 beni naturali e culturali. Sempre con 50 beni, l\u2019Italia si ferma all\u201911,3% dei beni in Europa.\n\nE se Berlusconi intendesse solo i beni culturali? In questo caso il totale dei beni europei - sempre considerando l\u2019Europa in termini geografici, e secondo la classificazione Unesco - sarebbe di 391. Considerando i 46 beni culturali italiani, la percentuale dei beni italiani raggiunge l\u201911,8% del totale europeo.\n\nBerlusconi enfatizza l\u2019orgoglio italiano attraverso le sue opere d\u2019arte e capolavori, ma non \u00e8 chiarissimo nel definire cosa intenda per \u201ccapolavori\u201d, e tanto meno a quale \u201cEuropa\u201d si riferisca. Prendendo in considerazione le molteplici interpretazioni possibili, scopriamo che in nessuno dei casi Berlusconi si avvicina alla percentuale reale. L\u2019Italia pu\u00f2 vantare infatti tra il 4,9% ed il 5,9% dei beni Unesco a livello mondiale, e tra l\u201911,3% ed il 14,8% dei beni Unesco a livello europeo. Entrambe le percentuali distano dal 50% e dal 75% da lui reclamate, e per questo non ci resta altro che dire: \u201cPanzana pazzesca\u201d.", "lang": "it"}