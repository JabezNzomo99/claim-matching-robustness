{"title": "Il reddito di cittadinanza sar\u00e0 poco pi\u00f9 di quello di inclusione?", "subtitle": "Secondo Renzi, il provvedimento bandiera del M5s\u00a0cambia poco rispetto a quanto attuato dal governo precedente", "author": "www.agi.it", "date": "2018-12-14T07:30+0100", "vclaim_id": "vclaim-id-11790", "url": "https://www.agi.it/fact-checking/reddito_cittadinanza_inclusione-4738329/news/2018-12-14/", "vclaim": "L\u201911 dicembre la commissione Bilancio di Palazzo Madama ha iniziato l\u2019esame del provvedimento e, al momento del post di Renzi, sul sito del Senato non erano ancora consultabili emendamenti. Il termine per presentarli, concordato all\u2019unanimit\u00e0 in commissione, \u00e8 scaduto il giorno successivo alla dichiarazione di Renzi, il 13 dicembre alle ore 14.\n\nAbbiamo parlato con il senatore del Pd e membro della commissione Bilancio, Daniele Manca, il quale ci ha detto che probabilmente Renzi si riferiva a emendamenti presentati alla Camera, forse poi non arrivati al Senato.\n\nManca ha aggiunto che la valutazione politica dell\u2019ex segretario resta corretta: considerato infatti che ancora non si sa quando entrer\u00e0 in vigore il reddito di cittadinanza, n\u00e9 quanto sar\u00e0 finanziato, sembra al momento, secondo Manca, che il provvedimento sia destinato a ricalcare in buona sostanza il reddito di inclusione.\n\nI soldi destinati alla misura, nel testo passato alla Camera, sono nove miliardi. L\u2019articolo 1 comma 138 infatti stabilisce che \u201cal fine di introdurre nell\u2019ordinamento le pensioni di cittadinanza e il reddito di cittadinanza, (\u2026) \u00e8 istituito un fondo denominato \u2018Fondo per il reddito di cittadinanza\u2019, con una dotazione pari a 9.000 milioni di euro annui a decorrere dall\u2019anno 2019\u201d. Di questi 9 miliardi, uno \u00e8 destinato al potenziamento dei centri per l\u2019impiego.\n\nImpossibile quindi stabilire al momento quanto sar\u00e0 simile al Reddito di inclusione. Di sicuro le risorse dedicate, anche sottraendo il miliardo destinato alla riforma dei centri per l\u2019impiego e considerando che i restanti otto miliardi devono servire anche per le pensioni di cittadinanza, sono superiori. Il fondo che finanzia il Rei era infatti dotato per il 2019 \u2013 come avevamo verificato qui \u2013 di 2,5 miliardi di euro.\n\nPer quanto riguarda le risorse, al momento sembra che ci sia una significativa disparit\u00e0 tra quelle destinate al Rei dallo scorso governo e quelle destinate al reddito di cittadinanza dall\u2019attuale esecutivo. \u00c8 per\u00f2 vero che, dopo la proposta al ribasso presentata da Conte circa il rapporto deficit/Pil, \u00e8 probabile sar\u00e0 necessaria una qualche riduzione delle spese previste da parte del governo Lega-M5s.", "lang": "it"}