{"title": "Kt\u00f3ry urz\u0119duj\u0105cy prezydent wzi\u0105\u0142 udzia\u0142 w debacie przed I tur\u0105 wybor\u00f3w?", "subtitle": "Kt\u00f3ry urz\u0119duj\u0105cy prezydent wzi\u0105\u0142 udzia\u0142 w debacie przed I tur\u0105 wybor\u00f3w? Odpowied\u017a na to pytanie znajdziecie w naszej analizie wypowiedzi Adama Bielana.", "author": "demagog.org.pl", "date": null, "vclaim_id": "vclaim-id-52771", "url": "https://demagog.org.pl/wypowiedzi/ktory-urzedujacy-prezydent-wzial-udzial-w-debacie-przed-i-tura-wyborow/", "vclaim": "Kt\u00f3ry urz\u0119duj\u0105cy prezydent wzi\u0105\u0142 udzia\u0142 w debacie przed I tur\u0105 wybor\u00f3w?\n\nWypowied\u017a Adama Bielana uznajemy za prawdziw\u0105, poniewa\u017c Andrzej Duda jest jak dot\u0105d jedynym ubiegaj\u0105cym si\u0119 o reelekcj\u0119 kandydatem na urz\u0105d g\u0142owy pa\u0144stwa, kt\u00f3ry wzi\u0105\u0142 udzia\u0142 w debacie przed pierwsz\u0105 tur\u0105 wybor\u00f3w. W przesz\u0142o\u015bci dw\u00f3ch urz\u0119duj\u0105cych prezydent\u00f3w \u2013 Aleksander Kwa\u015bniewski w 2000 roku oraz Bronis\u0142aw Komorowski w 2015 roku \u2013 odm\u00f3wi\u0142o tego typu konfrontacji. Natomiast w 1995 roku, kiedy o reelekcj\u0119 ubiega\u0142 si\u0119 Lech Wa\u0142\u0119sa, dwie debaty odby\u0142y si\u0119 dopiero przed drug\u0105 tur\u0105 wybor\u00f3w.\n\nKandydaci ubiegaj\u0105cy si\u0119 o reelekcj\u0119 a debaty przed I tur\u0105\n\nJe\u015bli chodzi o wybory prezydenckie, w kt\u00f3rych startowa\u0142aby urz\u0119duj\u0105ca g\u0142owa pa\u0144stwa, obecnie z tego typu sytuacj\u0105 mamy do czynienia po raz czwarty. W 1995 roku o reelekcj\u0119 stara\u0142 si\u0119 Lech Wa\u0142\u0119sa, kt\u00f3rego g\u0142\u00f3wnym rywalem by\u0142 reprezentuj\u0105cy Socjaldemokracj\u0119 Rzeczypospolitej Polskiej Aleksander Kwa\u015bniewski. Pierwsza tura odby\u0142a si\u0119 5 listopada. Wygra\u0142 j\u0105 Kwa\u015bniewski (35,11 proc.), a drugie miejsce zaj\u0105\u0142 Wa\u0142\u0119sa (33,11 proc.). W obliczu konieczno\u015bci przeprowadzenia drugiej tury zdecydowano o zorganizowaniu pierwszych w historii Wolnej Polski dw\u00f3ch prawdziwych debat prezydenckich.\n\nOdby\u0142y si\u0119 one kolejno: 12 (cz\u0119\u015b\u0107 pierwsza i druga) i 15 listopada. Zgodnie z badaniami CBOS przed pierwsz\u0105 debat\u0105 wi\u0119kszym poparciem spo\u0142ecze\u0144stwa cieszy\u0142 si\u0119 Wa\u0142\u0119sa, na kt\u00f3rego zag\u0142osowa\u0107 planowa\u0142o 46 proc. respondent\u00f3w (wobec 43-procentowego poparcia dla Kwa\u015bniewskiego). Jednak jak wskazano w raporcie Zmiany preferencji wyborczych po debatach telewizyjnych \u2013 wyniki badania panelowego z grudnia 1995 roku, Kwa\u015bniewski swoimi wyst\u0105pieniami zach\u0119ci\u0142 do g\u0142osowania na siebie 76 proc. ankietowanych, w tym 52 proc. z elektoratu Wa\u0142\u0119sy. Kandydaci spotkali si\u0119 kolejno w drugiej turze wybor\u00f3w, kt\u00f3ra mia\u0142a miejsce 19 listopada. Nowym prezydentem wybrany zosta\u0142 Aleksander Kwa\u015bniewski, kt\u00f3ry otrzyma\u0142 51,72 proc. g\u0142os\u00f3w.\n\nW 2000 roku Aleksander Kwa\u015bniewski postanowi\u0142 stara\u0107 si\u0119 o reelekcj\u0119 i ponownie wygra\u0142 wybory, staj\u0105c si\u0119 jak dot\u0105d jedynym prezydentem w historii Polski, kt\u00f3ry pe\u0142ni\u0142 dwie kadencje. G\u0142osowanie odby\u0142o si\u0119 8 pa\u017adziernika. Kwa\u015bniewski wygra\u0142 ju\u017c w pierwszej turze, otrzymuj\u0105c 53,90 proc. g\u0142os\u00f3w. Przed wyborami w 2000 roku nie odby\u0142a si\u0119 debata prezydencka ze wzgl\u0119du na odmow\u0119 udzia\u0142u w niej ze strony Kwa\u015bniewskiego.\n\nSytuacja, w kt\u00f3rej urz\u0119duj\u0105cy prezydent stara\u0142 si\u0119 o reelekcj\u0119, mia\u0142a miejsce dopiero w 2015 roku. G\u0142ow\u0105 pa\u0144stwa by\u0142 w\u00f3wczas Bronis\u0142aw Komorowski. Przed pierwsz\u0105 tur\u0105, zaplanowan\u0105 na 10 maja, debat\u0119 prezydenck\u0105 5 maja zorganizowa\u0142a Telewizja Polska. W wydarzeniu udzia\u0142 wzi\u0119li wszyscy kandydaci, opr\u00f3cz Komorowskiego. Jego sztab argumentowa\u0142 t\u0119 decyzj\u0119 w mediach w nast\u0119puj\u0105cy spos\u00f3b:\n\nW pierwszej turze z poparciem 34,76 proc. zwyci\u0119\u017cy\u0142 Andrzej Duda. Drugie miejsce zaj\u0105\u0142 Bronis\u0142aw Komorowski, na kt\u00f3rego odda\u0142o g\u0142os 33,77 proc. wyborc\u00f3w. Dwa tygodnie p\u00f3\u017aniej odby\u0142a si\u0119 druga tura, przed kt\u00f3r\u0105 debat\u0119 ponownie zorganizowa\u0142a TVP. Tym razem wzi\u0105\u0142 w niej udzia\u0142 urz\u0119duj\u0105cy prezydent Bronis\u0142aw Komorowski. Nie by\u0142a to jedyna konfrontacja obu kandydat\u00f3w. Debat\u0119 przed ponownym g\u0142osowaniem przeprowadzi\u0142a tak\u017ce telewizja TVN. Wybory ostatecznie wygra\u0142 Andrzej Duda, kt\u00f3ry uzyska\u0142 poparcie na poziomie 51,55 proc.\n\nW obecnie trwaj\u0105cej kampanii odby\u0142a si\u0119 jak dot\u0105d jedna debata, zorganizowana 6 maja przez TVP (kt\u00f3ra zgodnie z Kodeksem Wyborczym, a tak\u017ce rozporz\u0105dzeniem KRRiT, ma obowi\u0105zek przeprowadzenia debat mi\u0119dzy kandydatami na urz\u0105d g\u0142owy pa\u0144stwa). W dyskusji wzi\u0119li udzia\u0142 wszyscy kandydaci, w tym Andrzej Duda. Kolejna debata zaplanowana zosta\u0142a na 17 czerwca. Udzia\u0142 prezydenta zosta\u0142 ju\u017c potwierdzony na antenie Polskiego Radia przez Rados\u0142awa Fogiela, wicerzecznika PiS.\n\nPierwsza telewizyjna debata odby\u0142a si\u0119 jeszcze w PRL 30 listopada 1988 roku. Wzi\u0119li w niej udzia\u0142 Alfred Miodowicz, przewodnicz\u0105cy Og\u00f3lnopolskiego Porozumienia Zwi\u0105zk\u00f3w Zawodowych (w tym czasie silnie podporz\u0105dkowanego PZPR), oraz Lech Wa\u0142\u0119sa, przewodnicz\u0105cy NSZZ \u201eSolidarno\u015b\u0107\u201d. Dyskusja zorganizowana przez TVP1 toczy\u0142a si\u0119 wok\u00f3\u0142 pluralizmu zwi\u0105zkowego i sytuacji politycznej w Polsce. Cho\u0107 debata nie odby\u0142a si\u0119 w bezpo\u015brednim kontek\u015bcie wybor\u00f3w, mia\u0142a jednak ogromne znaczenie dla sytuacji politycznej w kraju, przede wszystkim dla wybor\u00f3w w 1989 roku. Wojciech Jaruzelski w tym czasie waha\u0142 si\u0119 pomi\u0119dzy oparciem si\u0119 na zwi\u0105zkach zawodowych zwi\u0105zanych z re\u017cimem komunistycznym (OPZZ) a rozmowami z opozycj\u0105 pod przewodnictwem Wa\u0142\u0119sy. Ostatecznie wybra\u0142 t\u0119 drug\u0105 mo\u017cliwo\u015b\u0107. Wskazuje si\u0119, \u017ce na jego decyzj\u0119 wp\u0142yw mia\u0142o w\u0142a\u015bnie zwyci\u0119stwo Wa\u0142\u0119sy w debacie (tak uwa\u017ca\u0142o 63,8 proc. badanych Polak\u00f3w, zwyci\u0119stwo Miodowicza wskaza\u0142o zaledwie 1,3 proc.), a tak\u017ce zmiany poparcia dla legalizacji \u201eSolidarno\u015bci\u201d \u2013 w sierpniu popiera\u0142o j\u0105 42 proc., po debacie za\u015b 63 proc. (dane pochodz\u0105 z ksi\u0105\u017cki Antoniego Dudka Reglamentowana rewolucja. Rozk\u0142ad dyktatury komunistycznej w Polsce 1988-1990).\n\nDo quasi-debaty prezydenckiej dosz\u0142o przed drug\u0105 tur\u0105 wybor\u00f3w prezydenckich w 1990 roku. Znale\u017ali si\u0119 w niej Lech Wa\u0142\u0119sa oraz Stanis\u0142aw Tymi\u0144ski, kt\u00f3ry w pierwszym g\u0142osowaniu nieoczekiwanie wyprzedzi\u0142 \u00f3wczesnego premiera Tadeusz Mazowieckiego. Wobec sporych oczekiwa\u0144 ze strony Polak\u00f3w 27 listopada TVP zorganizowa\u0142a konferencj\u0119 prasow\u0105, podczas kt\u00f3rej kandydaci wymieniali si\u0119 zdaniami i wzajemnie atakowali, cho\u0107 interakcje mi\u0119dzy nimi by\u0142y zabronione. Co ciekawe, dzie\u0144 p\u00f3\u017aniej tu\u017c po g\u0142\u00f3wnym wydaniu \u201eWiadomo\u015bci\u201d wyemitowano trzyminutowe Wydanie Specjalne. W studiu znajdowali si\u0119 dziennikarz, Lech Wa\u0142\u0119sa oraz trzeci m\u0119\u017cczyzna, kt\u00f3rego to\u017csamo\u015bci nie ujawniono. Prowadz\u0105cy nast\u0119pnie o\u015bwiadczy\u0142, \u017ce Stanis\u0142aw Tymi\u0144ski nie przyby\u0142, a jego sztab twierdzi, \u017ce data debaty nie zosta\u0142a z nim uzgodniona. Druga tura wybor\u00f3w odby\u0142a si\u0119 9 grudnia 1990 roku. Wygra\u0142 j\u0105 Lech Wa\u0142\u0119sa, otrzymuj\u0105c 74,25 proc. g\u0142os\u00f3w.\n\nJak ju\u017c pisali\u015bmy, dwie debaty prezydenckie z prawdziwego zdarzenia odby\u0142y si\u0119 przy okazji kolejnych wybor\u00f3w prezydenckich w 1995 roku. Debata nie odby\u0142a si\u0119 natomiast w roku 2000 \u2013 wszyscy zarejestrowani kandydaci mieli jednak szans\u0119 prezentacji swoich pogl\u0105d\u00f3w w dw\u00f3ch programach TVP: Kandydat TVP1 i Kandydaci w Dw\u00f3jce.\n\nW 2005 roku g\u0142\u00f3wnymi kandydatami na fotel prezydenta byli Lech Kaczy\u0144ski i Donald Tusk. To pomi\u0119dzy nimi TVP zorganizowa\u0142a dwie debaty: 7 pa\u017adziernika (na dwa dni przed pierwsz\u0105 tur\u0105) i 21 pa\u017adziernika (na dwa dni przed drug\u0105 tur\u0105). Odpowiednio 6 i 20 pa\u017adziernika swoje debaty zorganizowa\u0142a r\u00f3wnie\u017c stacja TVN. Wybory ostatecznie wygra\u0142 Kaczy\u0144ski, zdobywaj\u0105c 54,04 proc. g\u0142os\u00f3w.\n\nPrzed pierwsz\u0105 tur\u0105 nie odby\u0142a si\u0119 natomiast debata w roku 2010. Dwaj g\u0142\u00f3wni rywale, Jaros\u0142aw Kaczy\u0144ski i Bronis\u0142aw Komorowski, dwukrotnie starli si\u0119 ze sob\u0105 dopiero przed ostatecznym g\u0142osowaniem: 26 i 30 czerwca. Debaty odby\u0142y si\u0119 w TVP, jednak by\u0142y wsp\u00f3\u0142organizowane przez Polsat i TVN. Na urz\u0105d prezydenta wybrany zosta\u0142 Komorowski, na kt\u00f3rego g\u0142osy odda\u0142o 53,01 proc. Polak\u00f3w.\n\nW 2015 roku debata przed pierwsz\u0105 tur\u0105 zosta\u0142a zorganizowana przez TVP z udzia\u0142em 10 z 11 kandydat\u00f3w. Udzia\u0142u w niej nie wzi\u0105\u0142 tylko prezydent Komorowski. Podczas debaty zwr\u00f3ci\u0142 na to uwag\u0119 inny kandydat, Pawe\u0142 Kukiz, kt\u00f3ry w pewnym momencie rozstawi\u0142 sk\u0142adane krzese\u0142ko dla nieobecnego prezydenta. Jeszcze przed pierwsz\u0105 tur\u0105 odby\u0142a si\u0119 jednak konfrontacja pomi\u0119dzy Komorowskim a Dud\u0105, kt\u00f3ra nie mia\u0142a formy debaty, ale programu telewizyjnego. Stacja TVN24 wyemitowa\u0142a 7 (z Dud\u0105) i 8 maja (z Komorowskim) program Czas decyzji. Debata, w kt\u00f3rym kandydatom zadawano pytania, ka\u017cdemu inne, oraz dano im p\u00f3\u0142torej minuty na swobodne o\u015bwiadczenia. Do realnej konfrontacji dosz\u0142o dopiero po pierwszej turze wybor\u00f3w, 17 maja 2015 roku w TVP oraz 21 maja w TVN24.\n\nAndrzej Duda jest pierwszym urz\u0119duj\u0105cym prezydentem, kt\u00f3ry wzi\u0105\u0142 udzia\u0142 w debacie wyborczej przed pierwsz\u0105 tur\u0105 g\u0142osowania. Przed nim tak\u0105 mo\u017cliwo\u015b\u0107 mieli ubiegaj\u0105cy si\u0119 o reelekcje Aleksander Kwa\u015bniewski i Bronis\u0142aw Komorowski, jednak z niej nie skorzystali. Wypowied\u017a Adama Bielana uznajemy zatem za prawdziw\u0105.", "lang": "pl"}