{"title": "Nei, det har ikke v\u00e6rt tidenes oppbygging av byr\u00e5krati i Oslo", "subtitle": "\u00d8kningen i byr\u00e5krati var st\u00f8rre under den r\u00f8dgr\u00f8nne regjeringen enn under Solberg-regjeringen.", "author": "www.faktisk.no", "date": null, "vclaim_id": "vclaim-id-20896", "url": "https://www.faktisk.no/faktasjekker/dK/nei-det-har-ikke-vaert-tidenes-oppbygging-av-byrakrati-i-oslo", "vclaim": "I sin tale til landsm\u00f8tet snakket Sp-leder Trygve Slagsvold Vedum om \u00abregjeringens nytale\u00bb. Han hevdet at effektivisering for \u00abdagens regjering\u00bb er \u00ab\u00e5 legge ned lokale tjenester rundt omkring i hele landet, og tidenes oppbygging av byr\u00e5krati og konsulentbruk i Oslo\u00bb.\n\nVedums r\u00e5dgiver Lars Vangen sender lenker til to artikler i Aftenposten n\u00e5r Faktisk.no ber om dokumentasjon for p\u00e5standen om \u00abtidenes oppbygging av byr\u00e5krati\u00bb. Den nyeste artikkelen illustrerer if\u00f8lge Sp-lederen utviklingen i byr\u00e5krati under den sittende regjeringen. I artikkelen \u2013 som ble publisert over seks uker etter at Vedum kom med p\u00e5standen \u2013 st\u00e5r det:\n\nEn annen passasje i artikkelen som Vedum har bitt seg merke i er:\n\nVangen sender ogs\u00e5 lenke til en denne artikkelen i Aftenposten. Artikkelen viser if\u00f8lge Vedum at utviklingen i antall byr\u00e5krater har skutt fart under denne regjeringen sammenlignet med den forrige. I artikkelen st\u00e5r det:\n\nI den siste artikkelen har Aftenposten gjort sine egne utregninger basert p\u00e5 tall fra Forvaltningsdatabasen. I en presisering \u00f8verst i saken skriver avisen at Nav mener deler av tallmaterialet gir et upresist bilde av utviklingen i Arbeids- og velferdsdirektoratet.\n\nHelt nederst i saken st\u00e5r det at Nav mener at den reelle veksten i direktoratet fra 2013 til 2015 har v\u00e6rt p\u00e5 127 \u00e5rsverk. Det er 636 f\u00e6rre en Aftenposten legger til grunn i sine utregninger, og burde if\u00f8lge avisen selv ha v\u00e6rt opplyst om i den f\u00f8rste versjonen av artikkelen.\n\nTar man hensyn til Navs innvending, var veksten fra 2013 til 2015 p\u00e5 903 \u00e5rsverk, og ikke 1539, slik Aftenposten skriver. Det kan dermed virke som om grunnlaget for \u00e5 skrive at \u00abbyr\u00e5kratveksten har eskalert etter at Solberg-regjeringen tiltr\u00e5dte\u00bb er noe svekket.\n\nSom det fremg\u00e5r av Aftenpostens artikler, er det sv\u00e6rt vanskelig \u00e5 m\u00e5le byr\u00e5kratvekst siden det ikke finnes en entydig definisjon p\u00e5 hva en byr\u00e5krat er. Hvis man setter likhetstegn mellom byr\u00e5krat og statsansatt, inkluderer det for eksempel politifolk, jernbaneansatte og undervisningspersonale p\u00e5 universiteter og h\u00f8yskoler. Disse yrkesgruppene oppfattes ikke n\u00f8dvendigvis som byr\u00e5krater selv om det er statsansatte.\n\nSiden Vedum viser til de to artiklene i Aftenposten, velger vi \u00e5 legge deres definisjon av byr\u00e5krat til grunn for denne faktasjekken og se p\u00e5 utviklingen i antall ansatte i \u00absentral statsforvaltning\u00bb.\n\nSentral statsforvaltning omfatter if\u00f8lge Difi (Direktoratet for forvaltning og IKT) ansatte i departementene og i direktoratenes sentralforvaltning. Ansatte i det Difi kaller direktoratenes \u00abytre etater\u00bb (som h\u00f8gskoler og universiteter og politidistrikter), er holdt utenfor. Det samme er ansatte i helseforetakene.\n\nIf\u00f8lge Difi, som bruker tall fra Statens l\u00f8nnsstatistikk, var det i 2016 i overkant av 166 600 ansatte i staten. Av disse jobbet cirka 21 800 i \u00absentral statsforvaltning\u00bb. Det er utviklingen i denne gruppen ansatte vi skal konsentrere oss om i denne faktasjekken.\n\nDifi har kvalitetssikret tall for perioden 2009-16. Dette er de samme tallene som brukes i den nyeste Aftenposten-artikkelen som Vedum viser til.\n\nFiguren viser at det har v\u00e6rt vekst i antall ansatte i sentral statsforvaltning hvert \u00e5r med unntak av en liten nedgang fra 2013 til 2014. Det har blitt flere ansatte b\u00e5de i departementene og sentralt i direktoratene, men veksten har v\u00e6rt st\u00f8rst i direktoratene.\n\nSp satt i regjering sammen med Ap og SV i perioden 2005\u201313. Siden de kvalitetssikrede tallene til Difi bare g\u00e5r tilbake til 2009, velger vi kun \u00e5 se p\u00e5 den r\u00f8dgr\u00f8nne regjeringens siste periode. Fra 2009 til 2013 \u00f8kte antall ansatte i den sentrale statsforvaltningen med 16 prosent, if\u00f8lge Difis tall.\n\nI 2013 overtok H\u00f8yre og Frp regjeringsmakten. Fra 2013 til 2016 gikk antall ansatte i den sentrale statsforvaltningen opp med fem prosent. Veksten var alts\u00e5 langt st\u00f8rre under den r\u00f8dgr\u00f8nne regjeringen enn den har v\u00e6rt under dagens regjering.\n\nHer har vi sammenlignet fire \u00e5r med r\u00f8dgr\u00f8nn regjering med bare tre \u00e5r med borgerlig regjering. Ser vi p\u00e5 de tre f\u00f8rste \u00e5rene av Stoltenberg 2-regjeringens andre periode (2009\u201312), var veksten p\u00e5 14 prosent. Ser man p\u00e5 de tre siste \u00e5rene (2010\u201313), var \u00f8kningen p\u00e5 12 prosent.\n\nAlts\u00e5 var veksten langt st\u00f8rre under den r\u00f8dgr\u00f8nne regjeringen ogs\u00e5 om man tar hensyn til dette.\n\nEtter at Aftenposten skrev sin artikkel og denne faktasjekken ble gjort, har Difi fjernet disse tallene fra hjemmesiden sin. Nettredakt\u00f8r Narve Strand i Difi skriver f\u00f8lgende om \u00e5rsaken i en e-post til Faktisk.no:\n\nEn del tall kan man likevel finne igjen i denne rapporten. Den omfatter imidlertid bare tall fram til og med 2015.\n\nTallene vi har presentert hittil er ikke justert for omorganiseringer eller flytting av oppgaver. Slike endringer kan f\u00f8re til at den reelle veksten i antall ansatte ikke er s\u00e5 stor som tallene tyder p\u00e5.\n\nUten \u00e5 ha justert for dette, har den samlede veksten i antall ansatte i sentral statsforvaltning v\u00e6rt p\u00e5 rundt 3100 ansatte fra 2009 til 2015 (korrigeringer gj\u00f8r at tallet avviker noe i forhold til forrige figur, opplyser Difi). Justert for omorganiseringer og flytting av oppgaver, er veksten p\u00e5 cirka 1800 ansatte.\n\nDifi konkluderer med at det har v\u00e6rt en gjennomsnittlig \u00e5rlig vekst i antall ansatte i den sentrale statsforvaltningen p\u00e5 cirka 1,5 prosent i perioden 2009\u201315 n\u00e5r tallene er justert for omorganiseringer og flytting av oppgaver. Viktige \u00e5rsaker til \u00f8kningen er if\u00f8lge denne kartleggingen nye og endrede oppgaver og st\u00f8rre arbeidsmengde.\n\nOgs\u00e5 n\u00e5r man legger de justerte tallene til grunn, er det lite som tyder p\u00e5 at det har v\u00e6rt \u00abtidenes oppbygging av byr\u00e5krati\u00bb under denne regjeringen, slik Vedum hevder. Justert \u00e5rlig vekst i statens sentralforvaltning fordeler seg slik:\n\nFiguren viser at det var st\u00f8rre vekst under den r\u00f8dgr\u00f8nne regjeringen (2009\u201313) enn under de to \u00e5rene med borgerlig regjering som er m\u00e5lt (2013\u201315). Under de r\u00f8dgr\u00f8nne var veksten i snitt p\u00e5 1,7 prosent, mens den var p\u00e5 1,2 prosent under den borgerlige regjeringen. Her er det viktig \u00e5 huske at bare to av \u00e5rene med borgerlig regjering er med i kartleggingen.\n\nFaktisk.no faktasjekket f\u00f8rst bare den delen av p\u00e5standen som handlet om byr\u00e5krati. Det reagerte Vedum p\u00e5, og han skrev f\u00f8lgende i en e-post:\n\nVi har derfor ogs\u00e5 faktasjekket p\u00e5standen om \u00abtidenes\u00bb vekst i konsulentbruk. Sp-r\u00e5dgiver Lars Vangen viser til denne artikkelen i Dagens N\u00e6ringsliv som dokumentasjon for \u00abtidenes oppbygging av konsulentbruk\u00bb. Artikkelen bygger p\u00e5 en rapport fra Riksrevisjonen om konsulentbruk i staten. Vangen skriver:\n\nRapporten fra Riksrevisjonen tar i hovedsak for seg statens konsulentbruk i 2015. Ekspedisjonssjef Kjell Bild\u00f8y i Avdeling F2 Forvaltningsrevisjon sier f\u00f8lgende til Faktisk.no om hva den viser:\n\nEn av konklusjonene i rapporten er alts\u00e5 at:\n\nHvor mye utgiftene har \u00f8kt, og om de har \u00f8kt mer siden regjeringsskiftet i 2013, sier rapporten ingenting om. De statlige virksomhetene svarer slik n\u00e5r Riksrevisjonen sp\u00f8r hvordan utviklingen i konsulentutgifter har v\u00e6rt i perioden 2011\u201315:\n\nOver halvparten av virksomhetene (54 prosent) svarer at de har hatt en \u00f8kning i konsulentutgifter fra 2011 til 2015. 28 prosent svarer at utgiftene til konsulenter har v\u00e6rt uendret i denne perioden, mens ni prosent svarer at de har g\u00e5tt ned. En like stor andel sier at de ikke har oversikt over utviklingen.\n\nSelv om unders\u00f8kelsen til Riksrevisjonen viser at konsulentutgiftene har \u00f8kt, dokumenterer den ikke Vedums p\u00e5stand om at det har v\u00e6rt tidenes \u00f8kning under denne regjeringen. Det er det to \u00e5rsaker til:\n\u2022 Sp\u00f8rsm\u00e5let de statlige virksomhetene har svart p\u00e5 omfatter hele perioden 2011\u201315. Dermed kan det like gjerne ha v\u00e6rt vekst under den r\u00f8dgr\u00f8nne regjeringen (2011\u201313), som under dagens regjering (2013\u201315).\n\u2022 Vi vet ingenting om hvordan utgiftsveksten har v\u00e6rt under andre regjeringer.\n\nStatens bruk av konsulenter har ogs\u00e5 v\u00e6rt kartlagt tidligere, men man kan ikke ut fra disse kartleggingene si noe om veksten under de ulike regjeringene.\n\nOgs\u00e5 i 2003\u201304 unders\u00f8kte Riksrevisjonen kj\u00f8p og bruk av konsulenttjenester i staten. If\u00f8lge rapporten oppga de 74 virksomhetene som inngikk i unders\u00f8kelsen \u00e5 ha hatt 2,3 milliarder kroner i utgifter til konsulenttjenester i 2002. If\u00f8lge Kjell Bild\u00f8y er ikke dette tallet direkte sammenlignbart med de 12 milliardene Riksrevisjonen kom fram til for 2015.\n\nI 2010 fastslo Difi i en rapport at \u00abbruken av konsulenter i statsforvaltningen \u00f8ker, spesielt p\u00e5 IT-omr\u00e5det\u00bb. Rapporten viste at det hadde v\u00e6rt flere konsulentkj\u00f8p i 2009 enn gjennomsnittet for perioden 2005\u201308.\n\nI november i fjor sendte Vedum et skriftlig sp\u00f8rsm\u00e5l til kommunal- og moderniseringsminister Jan Tore Sanner (H) om hvor mye staten bruker p\u00e5 kj\u00f8p av konsulenttjenester. Statsr\u00e5den svarte:\n\nS\u00e5 over til den geografiske delen av p\u00e5standen. Har det v\u00e6rt \u00abtidenes\u00bb oppbygging av byr\u00e5krati og konsulentbruk i Oslo, slik Vedum hevder?\n\nForvaltningsdatabasen har tall som viser utviklingen i norsk statsforvaltning helt tilbake til 1947. Basen har blant annet en oversikt over lokalisering av statsansatte tilbake til 1980. Ser man p\u00e5 \u00e5rene 2005\u201314, f\u00e5r man f\u00f8lgende oversikt:\n\nFiguren viser alle statsansatte, og ikke bare dem som jobber i sentral statsforvaltning. Den sier heller ingenting om hvor konsulentene staten bruker er lokalisert. Oversikten er likevel det beste tallgrunnlaget vi har funnet for \u00e5 si noe om sentralisering av statsansatte i Oslo eller ikke.\n\nSe alle \u00e5rene tilbake til 1980 her.\n\nTabellen viser at andelen statsansatte lokalisert i Oslo har holdt seg noks\u00e5 stabil i nesten 40 \u00e5r. I 2014, som er det f\u00f8rste hele \u00e5ret til Solberg-regjeringen, var 29,0 prosent av de statsansatte lokalisert i Oslo.\n\nAndelen var like h\u00f8y i 2004 og 2006. H\u00f8yest var den i 2003 med 29,1 prosent. Det har alts\u00e5 v\u00e6rt en h\u00f8yere andel statsansatte lokalisert i Oslo tidligere enn det var i 2014, som er det siste tilgjengelige tallet.\n\nTallene for 2015 og 2016 l\u00e5 tidligere ute p\u00e5 hjemmesiden til Forvaltningsdatabasen, men har blitt slettet av samme \u00e5rsak som Difi henviser til.\n\nDenne faktasjekken kan oppsummeres slik:\n\u2022 I perioden 2009\u201313 \u00f8kte antall ansatte i den sentrale statsforvaltningen med 16 prosent, viser tall fra Difi. I tre\u00e5rsperiodene 2009-12 og 2010-13 var \u00f8kningen henholdsvis 14 og 12 prosent. Fra 2013 til 2016 var veksten p\u00e5 fem prosent. Utviklingen i \u00abbyr\u00e5krati\u00bb var dermed st\u00f8rre under den r\u00f8dgr\u00f8nne regjeringen enn under Solberg-regjeringen.\n\u2022 Konsulentbruken i staten \u00f8kte i perioden 2011\u201315, if\u00f8lge en unders\u00f8kelse Riksrevisjonen har gjort. Unders\u00f8kelsen sier ingenting om \u00f8kningen var st\u00f8rre under den borgerlige regjeringen (2013\u201315) enn i de r\u00f8dgr\u00f8nne \u00e5rene (2011\u201313). Det er derfor ikke sikkert om konsulentbruken har \u00f8kt mer under denne regjeringen enn under den forrige, men det er ingen holdepunkter for \u00e5 si at det har v\u00e6rt tidenes vekst.\n\u2022 Andelen statsansatte lokalisert i Oslo har holdt seg noks\u00e5 stabil de siste 40 \u00e5rene. De to periodene de r\u00f8dgr\u00f8nne styrte var den i snitt p\u00e5 28,5 prosent. Under den borgerlige regjeringen er andelen i snitt 28,9 prosent. Det har alts\u00e5 ikke v\u00e6rt noen stor opphopning av statsansatte i hovedstaden de siste \u00e5rene.", "lang": "no"}