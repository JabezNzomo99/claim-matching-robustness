{"title": "Bomsatsene er noe b\u00e5de H\u00f8yre, Venstre, KrF og byr\u00e5dspartiene er enige i", "subtitle": "Raymond Johansen har rett n\u00e5r han hevder at det er bred politisk enighet om bompengesatsene i Oslo.", "author": "www.faktisk.no", "date": null, "vclaim_id": "vclaim-id-6322", "url": "https://www.faktisk.no/faktasjekker/W1b/bomsatsene-er-noe-bade-hoyre-venstre-krf-og-byradspartiene-er-enige-i", "vclaim": "Mandag 2. oktober ble det innf\u00f8rt s\u00e5kalt tids- og milj\u00f8differensiering i bomringen i Oslo. Dette inneb\u00e6rer, i tillegg til en generell pris\u00f8kning, at det n\u00e5 koster mer \u00e5 passere bomringen i rushtiden enn andre tider p\u00e5 d\u00f8gnet. I tillegg er det dyrere \u00e5 kj\u00f8re igjennom bomringen hvis du har dieselbil enn hvis du kj\u00f8rer bensinbil.\n\nIkke alle er like forn\u00f8yde med de nye bompengesatsene. Et mye delt innlegg p\u00e5 NRK Ytring med tittelen \u00abDerfor provoserer MDG\u00bb ble lest av mange, og la ogs\u00e5 grunnlaget for en reportasje om bompengene p\u00e5 NRK Dagsrevyen i g\u00e5r. Her ble forfatteren av innlegget, lektor Kirsten Elisabeth Lunde, intervjuet, og budskapet var en tydelig kritikk av bompengeordningen. Ordningen ble karakterisert som usosial, og Milj\u00f8partiet De Gr\u00f8nne (MDG) ble holdt ansvarlige.\n\nMDG, som har byr\u00e5den for milj\u00f8 og samferdsel i Oslo i Lan Marie Berg, har riktignok profilert seg p\u00e5 \u00f8kte bompenger, men er det virkelig dette partiet som st\u00e5r bak forrige ukes endringer?\n\nIf\u00f8lge NRK Dagsrevyen kunne ikke MDG stille til intervju. Det gjorde derimot byr\u00e5dsleder Raymond Johansen fra Arbeiderpartiet. Johansen sa f\u00f8lgende til NRKs reporter:\n\nStemmer det Aps Raymond Johansen p\u00e5st\u00e5r? Er det bred politisk enighet om bomsatsene i Oslo?\n\n\u00c5 innf\u00f8re bompenger er en lang prosess. Aller f\u00f8rst m\u00e5 det v\u00e6re et politisk \u00f8nske lokalt om \u00e5 innf\u00f8re bompenger. Hvis det er enighet om dette kan det fattes et s\u00e5kalt prinsippvedtak. Etter dette lager Statens vegvesen et endelig forslag til bompengeordning, som kommunene og fylkeskommunene som er ber\u00f8rte av forslaget stemmer over.\n\nHvis vedtaket f\u00e5r flertall, kan saken sendes videre til Vegdirektoratet, som igjen sender saken til Samferdselsdepartementet. Samferdselsministeren legger deretter frem saken som en proposisjon for Stortinget. Deretter stemmer, eller voterer, Stortinget over forslaget.\n\nDen siste bompenge\u00f8kningen i Oslo er innf\u00f8rt som en del av Oslopakke 3. Dette har skjedd:\n\u2022 Ny revidert avtale ble inng\u00e5tt allerede 5. juni 2016, mellom Akershus fylkeskommune og Oslo kommune.\n\u2022 Fylkestinget i Akershus var de f\u00f8rste til \u00e5 stemme over avtalen 13. juni 2016. Avtalen ble vedtatt med 38 mot 5 stemmer. Bare Frp stemte mot. Alle de andre partiene stemte for. MDG har for\u00f8vrig bare tre av 43 representanter i fylkestinget.\n\u2022 Oslo bystyre stemte over forslaget 22. juni 2016. Samferdsels- og milj\u00f8komiteens innstilling ble vedtatt, mot 7 stemmer. Frp og R\u00f8dt stemte imot, mens resten av partiene stemte for. MDG har 5 av 59 representanter i bystyret.\n\u2022 Saken ble deretter oversendt regjeringen ved samferdselsminister Ketil Solvik-Olsen (Frp), som 5. april 2017 la frem et forslag til Stortingsvedtak i Prop. 86 S (2016 \u20132017): \u00abOslopakke 3 \u2013 revidert avtale for perioden 2017\u20132036 og forslag til nytt takstsystem med tids- og milj\u00f8differensierte bompengetakster\u00bb.\n\u2022 Proposisjonen ble endelig vedtatt av et enstemmig storting 19. juni 2017. Det ble samtidig stemt over flere tilleggsforslag fra MDG og ett fra Frp, men alle ble nedstemt. MDG hadde \u00e9n stortingsrepresentant forrige stortingsperiode.\n\nNytt takstsystem i bomringen i Oslo ble innf\u00f8rt 1. oktober 2017. Det gir, blant annet, disse utslagene:\n\nRushtid regnes if\u00f8lge Fjellinjen som mellom klokken 06.30 - 09.00 og 15.00 - 17.00. Tillegget skal ikke kreves inn p\u00e5 l\u00f8rdag og s\u00f8ndag, og heller ikke p\u00e5 offisielle fridager, julaften, nytt\u00e5rsaften, onsdag f\u00f8r p\u00e5ske og i juli. Fjellinjen har ogs\u00e5 publisert en oversikt over tidligere priser for bomringpassering i Oslo og B\u00e6rum.", "lang": "no"}