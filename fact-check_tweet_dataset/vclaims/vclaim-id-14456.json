{"title": "Nei, Gro skrev ikke stortingsmelding som var \u00aben plan om \u00e5 \u00f8delegge Norge\u00bb", "subtitle": "Hun satt ikke en gang i regjeringen da meldingen kom.", "author": "www.faktisk.no", "date": null, "vclaim_id": "vclaim-id-14456", "url": "https://www.faktisk.no/faktasjekker/v7R/nei-gro-skrev-ikke-stortingsmelding-som-var-en-plan-om-a-odelegge-norge", "vclaim": "Stortingsmelding nr. 74 1979\u201380 blir hyppig nevnt i kommentarfeltene p\u00e5 innvandringskritiske nettsteder og Facebook-grupper. I et innlegg p\u00e5 nettstedet Spikers Corner omtales den for eksempel som \u00aben bevisst plan om \u00e5 \u00f8delegge Norge\u00bb. If\u00f8lge innlegget g\u00e5r stortingsmeldingen i korte trekk ut p\u00e5 \u00e5:\n\nB\u00e5de p\u00e5 Spikers Corner og mange andre steder hvor stortingsmeldingen er nevnt, blir det hevdet at den ble skrevet av Gro Harlem Brundtland. Slik f\u00e5r den tidligere Ap-statsministeren skylden for \u00e5 ha laget \u00aben bevisst plan om \u00e5 \u00f8delegge Norge med innvandring\u00bb.\n\nInnlegget p\u00e5 Spikers Corner har blitt delt p\u00e5 Facebook nesten 3000 ganger. Versjoner av teksten er ogs\u00e5 publisert p\u00e5 nettstedet til Folkebevegelsen mot innvandring, og p\u00e5 Norgesaksjonen.org. Samlet har tekstene fra de tre nettstedene blitt delt over 4500 ganger.\n\nArbeiderpartiet generelt og Gro Harlem Brundtland spesielt, hetses jevnlig p\u00e5 innvandringskritiske nettsteder og Facebook-grupper. If\u00f8lge en fersk rapport fra Politih\u00f8gskolen om h\u00f8yreekstremisme i Norge, utgj\u00f8r Ap \u00aben s\u00e6rlig viktig fiende i konspirasjonsteoriene om samfunnseliten\u00bb.\n\nDet konspiratoriske hatet mot Arbeiderpartiet strekker seg tilbake til mellomkrigstiden, og har overlevd helt til i dag. I rapporten defineres det slik:\n\nM\u00e5ten Stortingsmelding nr. 74 1979\u201380 omtales p\u00e5 i innvandringskritiske grupper, g\u00e5r rett inn i denne konspirasjonsteorien. Meldingen omtales ofte som grunnlaget for det flerkulturelle samfunnet vi har i Norge nesten 30 \u00e5r senere. Og det hevdes at Brundtland egenhendig f\u00f8rte stortingsmeldingen i pennen som en del av en langsiktig plan om \u00e5 \u00ab\u00f8delegge Norge\u00bb.\n\nOveralt hvor det 38 \u00e5r gamle dokumentet blir omtalt, hagler det med nedsettende kommentarer om den tidligere Ap-statsministeren. Her fra kommentarfeltet under det tidligere omtalte innlegget p\u00e5 Spikers Corner:\n\nHer settes Brundtland i samme b\u00e5s som 22. juli-terroristen. Mannen som skriver dette, blir av moderatoren i kommentarfeltet \u00f8nsket velkommen og gitt fri tilgang til \u00e5 kommentere mer p\u00e5 nettstedet.\n\nNesten 8000 personer har ogs\u00e5 tatt stilling til sp\u00f8rsm\u00e5let: \u00abEr Gro Harlem Brundtland skyldig i \u00f8deleggelsen av Norge?\u00bb 80 prosent svarte \u00abja\u00bb.\n\nStemmer det at det var Gro Harlem Brundtland som skrev stortingsmelding nr. 74 1979\u201380? I denne faktasjekken skal vi ogs\u00e5 se p\u00e5 hva som st\u00e5r i meldingen, og hva som skjedde med den i Stortinget.\n\nF\u00f8rst skal vi g\u00e5 n\u00e6rmere inn p\u00e5 hva en stortingsmelding er. Regjeringen sender sine forslag til Stortinget p\u00e5 to forskjellige m\u00e5ter:\n\u2022 Melding til Stortinget brukes n\u00e5r regjeringen vil presentere saker for Stortinget uten forslag til vedtak. Dette ble tidligere kalt stortingsmelding.\n\u2022 Proposisjon til Stortinget brukes n\u00e5r regjeringen ber Stortinget om \u00e5 fatte bestemte vedtak.\n\nMelding til Stortinget defineres slik av Stortinget selv:\n\nTeksten i meldinger til Stortinget er forfattet av ansatte i departementene i samarbeid med den politiske ledelsen. Det st\u00e5r ikke hvem som har skrevet teksten siden slike meldinger skal gi uttrykk for departementets og regjeringens offisielle syn.\n\nSt. meld. nr. 74 1979\u201380 med tittelen \u00abOm innvandrere i Norge\u00bb ble godkjent i statsr\u00e5d 2. mai 1980. Odvar Nordli var statsminister i den rene Ap-regjeringen, og kommunal- og arbeidsminister Inger Louise Valle var ansvarlig statsr\u00e5d, if\u00f8lge regjeringens oversikt.\n\nGro Harlem Brundtland satt ikke i regjeringen p\u00e5 dette tidspunktet. Hun hadde v\u00e6rt milj\u00f8vernminister i perioden 1974\u201379, men har aldri ledet Kommunal- og arbeidsdepartementet. I regjeringens biografi om Brundtland st\u00e5r det:\n\nDa St. meld. nr. 74 ble sendt fra regjeringen til Stortinget 2. mai 1980, var Brundtland if\u00f8lge Stortingets biografi medlem i finanskomiteen. Hun hadde alts\u00e5 ikke noe med stortingsmeldingen \u00e5 gj\u00f8re.\n\nFaktisk.no har fors\u00f8kt \u00e5 f\u00e5 en kommentar fra Brundtland via hennes pressekontakt Jon M\u00f8rland. Han har ikke besvart v\u00e5re henvendelser.\n\nStortingsmeldingen ble ikke behandlet i Stortinget f\u00f8r 17. mars 1981. Da ble en omfattende innstilling fra kommunal- og milj\u00f8vernkomiteen enstemmig vedtatt. Blant komiteens merknader var:\n\nHer kritiseres alts\u00e5 regjeringen av Stortinget for ikke \u00e5 komme med konkrete forslag til nye tiltak. Saksordf\u00f8rer Petter Thomassen (H) innledet debatten i Stortinget med \u00e5 si f\u00f8lgende:\n\nThorbj\u00f8rn Berntsen deltok i debatten for Arbeiderpartiet. Han advarte mot \u00e5 ta imot for mange innvandrere:\n\nBehandlingen i Stortinget viste at det var bred politisk enighet om innvandringspolitikken som skulle f\u00f8res i \u00e5rene fremover. P\u00e5 dette tidspunktet hadde Harriet Andreassen (Ap) overtatt som kommunal- og arbeidsminister.\n\nGro Harlem Brundtland satt ikke p\u00e5 Stortinget da meldingen ble behandlet. Halvannen m\u00e5ned tidligere (4. februar 1981) hadde hun blitt Norges f\u00f8rste kvinnelige statsminister.\n\nAnniken Hagelund er professor ved Institutt for sosiologi og samfunnsgeografi ved Universitetet i Oslo og forsker blant annet p\u00e5 innvandrings- og integreringspolitikk. If\u00f8lge Hagelund var St.meld. nr. 74 1979\u201380 den f\u00f8rste meldingen som virkelig foretok en grundig gjennomgang av tingenes tilstand p\u00e5 innvandringsfeltet.\n\n\u2013 Bakgrunnen for meldingen tror jeg kan sies \u00e5 v\u00e6re den midlertidige innvandringsstoppen som ble innf\u00f8rt fra 1975. Den skulle v\u00e6re midlertidig, men hadde blitt forlenget flere ganger, skriver hun i en e-post til Faktisk.no.\n\n\u2013 Dermed var det p\u00e5 sin plass \u00e5 ta sakskomplekset opp i sin helhet for \u00e5 vurdere om den skulle gj\u00f8res permanent. Slik sett kan man se meldingen som et ledd i myndighetenes bestrebelser p\u00e5 \u00e5 regulere innvandringen og sikre en bedre integrering av de innvandrerne som allerede var i landet, ikke en \u00abbevisst plan om \u00e5 \u00f8delegge Norge\u00bb.\n\nEn sentral del av begrunnelsen for \u00e5 innf\u00f8re en midlertidig innvandringsstopp i 1975, var if\u00f8lge Hagelund at det norske samfunnet ikke evnet \u00e5 ta imot innvandrerne p\u00e5 en god m\u00e5te:\n\n\u2013 Det oppsto nye sosiale problemer, bolign\u00f8d ogs\u00e5 videre som gjorde at man trengte et \u00abpusterom\u00bb for \u00e5 finne gode l\u00f8sninger. Meldingen viste nettopp at man ikke hadde lyktes med \u00e5 l\u00f8se disse problemene, skriver hun.\n\n\u2013 Denne meldingen bidro kort sagt til \u00e5 etablere innvandringsstoppen som en permanent regulering i Norge, skriver Hagelund.\n\nIf\u00f8lge professoren er meldingen tydelig p\u00e5 at det ikke skal stilles krav om assimilering, men innvandrere vil ogs\u00e5 m\u00e5tte tilpasse seg norske forhold. Sammenlignet med senere stortingsmeldinger om innvandrere, gir den i sterkere grad uttrykk for en type multikulturalistisk tenkning, og er klart inspirert av tilsvarende dokumenter i Sverige.\n\n\u2013 Dette tar f\u00f8rst og fremst form av en uttrykt tro p\u00e5 at forankring i egen kultur b\u00e5de kan lette tilpasningen i Norge og muliggj\u00f8re eventuell retur til hjemlandet. Aktuelle tiltak ble dermed morsm\u00e5lsoppl\u00e6ring, st\u00f8tte til innvandrerorganisasjoner og lignende, skriver Hagelund.\n\nHagelund har inntrykk av at meldingen ble mottatt med stort alvor av stortingsrepresentantene. Hun viser til at selve innstillingen er omfattende, og saksordf\u00f8rer Thommessen forteller om en lengre h\u00f8ringsprosess.\n\n\u2013 Komiteen foresl\u00e5r ogs\u00e5 en rekke endringer av regjeringens opplegg, og hovedtendensen er at disse g\u00e5r i en mer liberaliserende retning, skriver Hagelund.\n\n\u2013 Blant annet ble noen av regjeringens forslag om \u00e5 \u00abtette hullene\u00bb i innvandringsstoppen avvist av Stortinget. Slik sett ble resultatet noe mindre restriktivt enn det Ap-regjeringen hadde lagt opp til.\n\nIf\u00f8lge Hagelund var det generelt bred politisk enighet om innvandringspolitikken p\u00e5 80-tallet. Professor i sosiologi ved Universitetet i Oslo, Grete Brochmann, oppsummerer det slik i boken \u00abNorsk innvandringshistorie\u00bb:\n\u2022 Stortingsmelding nr. 74 1979\u201380 ble sendt fra regjeringen til Stortinget 2. mai 1980. Ansvarlig statsr\u00e5d var kommunal- og arbeidsminister Inger Louise Valle (Ap).\n\u2022 Gro Harlem Brundtland satt p\u00e5 dette tidspunktet p\u00e5 Stortinget, og hadde ingenting \u00e5 gj\u00f8re med utformingen av stortingsmeldingen.\n\u2022 Et enstemmig Storting vedtok kommunal- og milj\u00f8vernkomiteens innstilling om meldingen. Stortingets endringer gikk i en mer liberaliserende retning enn det Ap-regjeringen hadde foresl\u00e5tt.\n\u2022 Det var generelt bred politisk enighet om innvandringspolitikken p\u00e5 80-tallet.", "lang": "no"}