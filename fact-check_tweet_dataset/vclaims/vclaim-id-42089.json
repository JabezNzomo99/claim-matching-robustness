{"title": "La \u201cPanzana pazzesca\u201d del ministro Bonafede sui reati dolosi e colposi", "subtitle": "", "author": "pagellapolitica.it", "date": null, "vclaim_id": "vclaim-id-42089", "url": "https://pagellapolitica.it/dichiarazioni/8474/la-panzana-pazzesca-del-ministro-bonafede-sui-reati-dolosi-e-colposi", "vclaim": "Bonafede stava cercando di difendere la riforma della prescrizione che dovrebbe entrare in vigore a gennaio 2020 \u2013 ce ne siamo occupati qui e qui \u2013 e che prevede il blocco della prescrizione dopo la sentenza di primo grado. Visto che per i reati colposi la prescrizione arriva prima, \u00e8 il ragionamento di Bonafede, \u00e8 un bene che dopo il primo grado si blocchi il decorso della prescrizione.\n\nColpa e dolo sono i cosiddetti elementi psicologici (o \u201csoggettivi\u201d) del reato, sono previsti dall\u2019art. 43 del codice penale e descrivono la volont\u00e0 o meno di commettere il reato. C\u2019\u00e8 dolo se c\u2019\u00e8 la precisa volont\u00e0 di commetterlo, c\u2019\u00e8 colpa se il reato si compie a causa di \u00abnegligenza, imperizia o imprudenza\u00bb.\n\nPer fare un esempio, il sicario della mafia che uccide a colpi di arma da fuoco il boss del clan rivale commette un omicidio doloso. L\u2019autista che salta uno stop e investe un motociclista, uccidendolo, commette un omicidio colposo. Nel primo caso infatti c\u2019\u00e8 una precisa volont\u00e0 di uccidere, nel secondo la morte \u00e8 causata dall\u2019imprudenza e dalla negligenza dell\u2019autista, che per\u00f2 non aveva intenzione di assassinare la vittima.\n\nSono possibili altre forme pi\u00f9 sfumate, come la preterintenzione (quando l\u2019azione causa un evento pi\u00f9 grave di quello voluto: ad esempio, un pugno dato in una rissa ma in conseguenza del quale la vittima muore perch\u00e9 cadendo sbatte la testa), la colpa cosciente e il dolo eventuale, ma non approfondiamo qui un argomento giuridicamente complesso.\n\nBonafede dice un\u2019assurdit\u00e0 giuridica perch\u00e9 \u2013 come hanno sottolineato anche dall\u2019Ordine degli avvocati di Palermo in una nota molto diffusa online, che chiede le dimissioni del ministro \u2013 non \u00e8 previsto dall\u2019ordinamento italiano in alcuno modo che, se per un reato non \u00e8 dimostrato il dolo, allora si procede per colpa.\n\nAnche nel caso della riqualificazione \u00e8 da escludersi, alla luce della recente giurisprudenza, qualsiasi automatismo. Due diverse sentenze della Corte europea dei diritti (Cedu) dell\u2019uomo \u2013 Drassich v. Italia 1 del 2007 e Drassich v. Italia 2 del 2018 \u2013 hanno infatti condannato l\u2019Italia perch\u00e9, per come \u00e8 formulato l\u2019art. 521 c.p.p., non garantisce il diritto dell\u2019imputato alla difesa. Se infatti il giudice riqualifica diversamente il fatto, l\u2019accusato deve potersi difendere dalla nuova qualificazione. Ad esempio, se devo difendermi da un\u2019accusa di omicidio doloso adotter\u00f2 tattiche processuali e strumenti di prova diversi da quelli usati se devo difendermi dall\u2019accusa di omicidio colposo.\n\nLa Cassazione ha provato negli anni successivi al 2007 ad adeguare le proprie sentenze a quanto stabilito dalla Cedu e la Corte Costituzionale con una sentenza del 2010 ha invitato il legislatore a mettere mano all\u2019articolo in questione, in modo da sanare il vizio ed evitare altre condanne da parte della Corte europea.\n\nSe, ad esempio, il pubblico ministero avvia un processo contro un autista che ha investito un passante per omicidio colposo, e solo nel corso del processo si scopre che la vittima era uno strozzino che stava distruggendo la vita dell\u2019omicida, e che quest\u2019ultimo aveva programmato l\u2019investimento, allora il reato potrebbe essere riqualificato da colposo a doloso.\n\nPer quanto riguarda la prescrizione, la sua durata \u00e8 collegata (art. 157 c.p.) alla pena prevista per il reato. Tanto pi\u00f9 \u00e8 alta la pena, tanto pi\u00f9 sar\u00e0 lungo il termine di prescrizione. \u00c8 vero che in concreto, per i reati che ammettono la colpa oltre che il dolo, la forma dolosa \u00e8 punita con pene superiori rispetto alla forma colposa, e dunque la prescrizione si allunga, ma non esiste comunque alcun automatismo come suggerisce Bonafede.", "lang": "it"}