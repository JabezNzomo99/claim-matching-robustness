{"title": "Davvero il M5s ha cambiato idea sui voucher?", "subtitle": "Il segretario della Cgil Susanna Camusso\u00a0sostiene che il Movimento in occasione del referendum si schier\u00f2 dalla parte del sindacato per la loro abolizione. Breve storia delle dichiarazioni dei leader pentastellati sul tema", "author": "www.agi.it", "date": "2018-07-13T07:30+0200", "vclaim_id": "vclaim-id-4925", "url": "https://www.agi.it/fact-checking/voucher_m5s_cgil_camusso-4148973/news/2018-07-13/", "vclaim": "I voucher erano uno strumento per pagare i piccoli incarichi lavorativi: dalle ripetizioni scolastiche alle pulizie, passando per i lavori agricoli stagionali e quelli nel settore turistico. Venivano acquistati dal datore di lavoro che poi li consegnava al lavoratore. Il taglio pi\u00f9 piccolo valeva 10 euro, di cui 7,5 euro di compenso per il lavoratore e 2,5 euro di contributo per l\u2019INAIL e l\u2019INPS, che in cambio fornivano una copertura contributiva e assicurativa.\n\nCome vedremo pi\u00f9 avanti sono stati prima aboliti e poi parzialmente reintrodotti, sotto diversa forma e con un diverso regime.\n\nI voucher sono nati nel 2003, con il secondo governo Berlusconi e nell\u2019ambito della riforma Biagi, ma il loro utilizzo \u00e8 diventato sensibile solo a partire dal 2008 (di nuovo con Berlusconi al governo). La loro utilizzabilit\u00e0 \u00e8 stata notevolmente estesa nel 2012 dal governo Monti.\n\nIl governo Renzi ha introdotto nuove modifiche. Ha prima alzato, con il Jobs Act (d.l. 81/2015, art. 48), il massimo legale che pu\u00f2 percepire il lavoratore tramite voucher \u2013 da 5 mila a 7 mila euro netti all\u2019anno \u2013 e poi, per contrastare gli abusi, ne ha introdotto la tracciabilit\u00e0 (d.l. 185/2016 art. 1 lett. b) nel settembre 2016.\n\nMa a quel punto, la grande crescita nel loro utilizzo aveva portato a una grande polemica politica nel corso del 2016 e all\u2019inizio del 2017, preludio alla proposta di referendum della Cgil e alla sostanziale abolizione dello strumento.\n\nLa polemica sui voucher era parte delle critiche mosse al governo Renzi sulla legislazione sul lavoro. Prima ancora dell\u2019ultimo intervento del governo Renzi, infatti, la Cgil \u2013 a luglio 2016 \u2013 aveva depositato 3,3 milioni di firme a sostegno di tre referendum abrogativi sul Jobs Act: uno per ripristinare l\u2019articolo 18, uno per riesumare la responsabilit\u00e0 in solido negli appalti tra appaltante e appaltatore in caso di violazioni dei diritti dei lavoratori, e l\u2019ultimo per abolire voucher.\n\nA gennaio 2017 la Corte Costituzionale ha bocciato il quesito sull\u2019articolo 18, ma ha promosso quelli su appalti e voucher.\n\nIn particolare vennero allora previsti, e sono ad oggi ancora in vigore, due strumenti in sostituzione dei voucher: il libretto di famiglia e il contratto di prestazione occasionale. Il libretto di famiglia serve per emettere buoni da 10 euro (di cui 8 vanno al lavoratore) per le prestazioni occasionali in ambito di aiuto domestico, giardinaggio, manutenzione, lezioni private e assistenza domiciliare (e comunque con molti limiti).\n\nIl tema dei voucher \u00e8 tornato di attualit\u00e0 perch\u00e9 il ministro del Lavoro del M5s, Luigi Di Maio, ha di recente fatto delle aperture a una loro reintroduzione, seppure limitata. Di Maio cita infatti i settori del turismo e dell\u2019agricoltura e chiede che, nel percorso parlamentare della questione, non si lasci aperta la porta a possibili abusi.\n\nIn particolare, specifica ancora la proposta, \u201ci disoccupati da oltre un anno; le casalinghe, gli studenti e i pensionati; i disabili e i soggetti ospitati presso comunit\u00e0 di recupero; i lavoratori di Stati non membri dell'Unione europea, regolarmente soggiornanti in Italia, nei sei mesi successivi alla perdita del lavoro\u201d.\n\nLa stessa posizione \u00e8 stata poi ribadita il 14 marzo 2017 da Luigi Di Maio, che aveva dato esplicitamente la linea sul referendum voluto dalla Cgil, affermando: \u201cIn ogni caso il Movimento 5 Stelle voter\u00e0 s\u00ec\u201d al referendum abrogativo sui voucher. E ancora: \u201cNoi siamo per l\u2019abolizione di questo strumento, che pu\u00f2 rimanere se riportato ai casi limitati per i quali era stato previsto\u201d in origine.\n\nMa \u00e8 anche vero, come risulta dalle dichiarazioni degli esponenti del Movimento e dalla proposta di legge Ciprini, che il M5s non volesse in linea teorica un\u2019abolizione totale dei voucher, quanto un ritorno alla disciplina originaria \u2013 e pi\u00f9 restrittiva \u2013 del 2003. La scelta di sostenere il referendum derivava, secondo il M5s, dall\u2019incapacit\u00e0 del Parlamento di allora di riformare in modo condivisibile lo strumento dei voucher.\n\nRispetto ai limiti previsti dalla proposta Ciprini \u00e8 per\u00f2 anche vero che le recenti affermazioni di Di Maio \u2013 che fanno riferimento a interi settori come turismo e agricoltura, e non a limitazioni soggettive a studenti e disoccupati e cos\u00ec via \u2013 sembrano aprire a scenari pi\u00f9 permissivi.", "lang": "it"}