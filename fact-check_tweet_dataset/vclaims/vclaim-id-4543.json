{"title": "Unijne \u015brodki a poziom bezrobocia w Polsce - sprawdzamy A. Romanka", "subtitle": "O tym, czy unijne \u015brodki prze\u0142o\u017cy\u0142y si\u0119 na poziom bezrobocia w Polsce, wypowiedzia\u0142 si\u0119 Andrzej Romanek. Weryfikujemy s\u0142owa Andrzeja Romanka o bezrobociu.", "author": "demagog.org.pl", "date": null, "vclaim_id": "vclaim-id-4543", "url": "https://demagog.org.pl/wypowiedzi/unijne-srodki-a-poziom-bezrobocia-w-polsce-sprawdzamy-a-romanka/", "vclaim": "Poziom bezrobocia jest jednym z najwa\u017cniejszych problem\u00f3w polskiego rynku pracy. Wed\u0142ug raport\u00f3w Ministerstwa Pracy i Polityki Spo\u0142ecznej w latach 2003-2008 z roku na rok obserwowano sta\u0142\u0105 tendencj\u0119 spadku bezrobocia rejestrowanego.\n\nW ko\u0144cu 2003 r. w urz\u0119dach pracy zarejestrowanych by\u0142o 3 175.7 tys. os\u00f3b, a wska\u017anik bezrobocia wyni\u00f3s\u0142 20%. Do ko\u0144ca 2007 r. zar\u00f3wno liczba, jak i stopa bezrobocia rejestrowanego, zmniejsza\u0142y si\u0119 coraz szybciej. Najwy\u017csz\u0105 dynamik\u0119 spadku bezrobocia odnotowano w 2007 r. (24,4% w por\u00f3wnaniu do stanu z ko\u0144ca 2006 r.).\n\nPonadto w raporcie z roku 2007 parokrotnie podkre\u015bla si\u0119, \u017ce pocz\u0105wszy od stanu w ko\u0144cu maja 2007 r. liczba bezrobotnych nie przekracza 2 mln os\u00f3b. W rok p\u00f3\u017aniej ilo\u015b\u0107 bezrobotnych wci\u0105\u017c si\u0119 zmniejsza\u0142a. Jednak w ko\u0144cu 2009 r. odnotowano wzrost poziomu bezrobocia. Po raz pierwszy od kilku lat bezrobocie zwi\u0119kszy\u0142o si\u0119 do 1 892.7 tys. os\u00f3b, czyli wzrost poziomu bezrobocia w skali roku wyni\u00f3s\u0142 418.9 tys. os\u00f3b, tj. 28,4%. Niestety tendencja wzrostowa utrzymywa\u0142a si\u0119 tak\u017ce w latach nast\u0119pnych. Ilo\u015b\u0107 bezrobotnych systematycznie ros\u0142a, aby w roku 2012 przekroczy\u0107 poziom 2 mln os\u00f3b.\n\nWed\u0142ug ostatnich danych GUS z ko\u0144ca pa\u017adziernika 2014 roku, ilo\u015b\u0107 os\u00f3b zarejestrowanych jako bezrobotne to 1 784.8 tys. os\u00f3b.", "lang": "pl"}