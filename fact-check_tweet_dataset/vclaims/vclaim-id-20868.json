{"title": "Davvero Spagna e Francia hanno chiuso i loro porti gi\u00e0 da tempo?", "subtitle": "Abbiamo verificato una dichiarazione del ministro del Lavoro Luigi Di Maio con una precisazione: non si sa\u00a0se la sua fosse o meno una metafora", "author": "www.agi.it", "date": "2018-06-14T07:21+0200", "vclaim_id": "vclaim-id-20868", "url": "https://www.agi.it/fact-checking/di_maio_m5s_migranti_porti_chiusi_spagna_francia-4025927/news/2018-06-14/", "vclaim": "Il leader del Movimento 5 Stelle e ministro dello Sviluppo Economico, del Lavoro e delle Politiche Sociali Luigi Di Maio ha scritto il 12 giugno sulla propria pagina Facebook: \u201cFrancia e Spagna hanno chiuso i loro porti da tempo\u201d.\n\nLa zona di competenza della Francia per eventuali salvataggi in mare \u2013 la cosiddetta area Search and Rescue (SAR) \u2013 non confina infatti n\u00e9 con le acque libiche, da cui parte la maggior parte dei migranti che arrivano in Italia, n\u00e9 con quelle marocchine, da cui partono i migranti che arrivano in Spagna. Confina invece per un breve tratto con quelle algerine, da cui tuttavia finora si sono registrate solo rare e limitate partenze, che oltretutto non hanno mai interessato la Francia come zona di destinazione.\n\nSi pu\u00f2 quindi dire che, nel caso Aquarius, la Francia si sia limitata a non dare la propria disponibilit\u00e0 ad accogliere la nave di migranti, come \u00e8 pienamente legittimo che faccia.\n\nNon ci risultano nemmeno chiusure dei porti da parte della Spagna, a fronte dell\u2019arrivo di navi con a bordo migranti (anche in questo caso abbiamo chiesto conferme a MSF, Unhcr e Frontex ma non abbiamo ancora avuto risposta). Anzi, nel 2018 si sono registrati nel Paese iberico 9.612 arrivi via mare. Nello stesso periodo in Italia se ne sono registrati 15.316.\n\nL\u2019area SAR spagnola confina infatti con le acque algerine e marocchine, e da queste ultime, negli scorsi mesi, il flusso migratorio ha ripreso forza (relativa, se si pensa ai numeri del 2016-2017 sulla rotta libico-italiana).\n\nFino a pochi anni fa, il flusso migratorio verso la Spagna era scarso, secondo Frontex soprattutto grazie a diversi accordi di cooperazione tra Madrid e i Paesi nordafricani (Marocco in primis, ma anche Senegal e Mauritania) che hanno \u201cesternalizzato\u201d il controllo delle frontiere.\n\nIl SIVE (Sistema Integrado de Vigilancia Exterior) \u00e8 un complesso apparato di controllo che elabora i dati ricevuti costantemente dai radar delle navi che operano nel Mediterraneo e nell\u2019Atlantico, i video delle stazioni lungo la costa, le tracce satellitari e aeree. Una forma di monitoraggio capillare, che consente a Madrid un controllo costante del traffico marittimo vicino alle sue coste.\n\nGli arrivi via terra nelle enclave spagnole in Africa di Ceuta e Melilla sono una questione a parte, e nel 2018 hanno comunque rappresentano una quota minoritaria del totale degli arrivi: 2.607 su 12.219.\n\nQuindi di nuovo Di Maio afferma una cosa scorretta, a meno di non considerare le sue parole, di nuovo, una metafora. In questo caso il bersaglio della polemica del leader pentastellato sarebbe proprio l\u2019atteggiamento di Madrid che ha consentito, fino all\u2019anno scorso, di mantenere bassi i numeri degli arrivi di migranti: interdizione marittima, accordi (criticati da diverse Ong) con Paesi africani che trattengono i migranti e azioni di polizia, talvolta anche violente, contro i tentativi di sfondamento dei migranti a Ceuta e Melilla. Una condotta, quella spagnola, censurata anche dalla Corte europea dei diritti dell\u2019uomo.\n\nSe prendiamo alla lettera Di Maio, \u00e8 scorretto dire che Francia e Spagna abbiano chiuso i propri porti.\n\nDalle nostre ricerche non risulta \u2013 anche se siamo in attesa di risposte da diverse organizzazioni, e siamo ovviamente aperti a eventuali rettifiche, se necessarie \u2013 che negli scorsi anni si siano verificati episodi del genere. Per la Francia pesa l\u2019assenza di precedenti, dovuta alla distanza della propria area SAR dalle acque libiche, e la Spagna non risulta abbia negato l\u2019approdo a navi che avessero salvato profughi \u2013 spesso partiti dal Marocco \u2013 nell\u2019area SAR di Madrid.\n\nSe invece consideriamo l\u2019espressione \u201cchiudere i porti\u201d una metafora del leader del M5S, allora si pu\u00f2 affermare che sia fondata. L\u2019atteggiamento francese, a Ventimiglia in particolare, e spagnolo (a Ceuta e Melilla ma non solo) \u00e8 stato storicamente quello di ostacolare il pi\u00f9 possibile l\u2019arrivo dei migranti dall\u2019Africa. Si tratta per\u00f2 in questi casi soprattutto di arrivi via terra: menzionare i \u201cporti\u201d sembra insomma poco opportuno.", "lang": "it"}