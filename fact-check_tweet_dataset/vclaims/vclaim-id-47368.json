{"title": "Jaki by\u0142 wzrost bezrobocia we Francji, Hiszpanii i W\u0142oszech?", "subtitle": "Jaki by\u0142 wzrost bezrobocia we Francji, Hiszpanii i W\u0142oszech? Odpowied\u017a na to pytanie znajdziecie w naszej analizie wypowiedzi Mateusza Morawieckiego.", "author": "demagog.org.pl", "date": null, "vclaim_id": "vclaim-id-47368", "url": "https://demagog.org.pl/wypowiedzi/jaki-byl-wzrost-bezrobocia-we-francji-hiszpanii-i-wloszech/", "vclaim": "Jaki by\u0142 wzrost bezrobocia we Francji, Hiszpanii i W\u0142oszech?\n\nWypowied\u017a Mateusza Morawieckiego uznajemy za nieweryfikowaln\u0105, poniewa\u017c po\u015br\u00f3d kraj\u00f3w, kt\u00f3re wymieni\u0142, dane odnosz\u0105ce si\u0119 do bezrobocia w maju odnajdujemy tylko odno\u015bnie do Hiszpanii. Mi\u0119dzy kwietniem a pocz\u0105tkiem czerwca przyby\u0142o tam jednak nie milion, a zaledwie oko\u0142o 26,5 tys. bezrobotnych.\n\nJe\u015bli chodzi W\u0142ochy, najnowsze informacje, jakimi dysponujemy, odnosz\u0105 si\u0119 do kwietnia. W przypadku Francji jedyne dost\u0119pne dane dotycz\u0105 natomiast pierwszego kwarta\u0142u roku 2020, bez podzia\u0142u na poszczeg\u00f3lne miesi\u0105ce.\n\nFrancuski Pa\u0144stwowy Instytut Statystyki i Bada\u0144 Ekonomicznych (INSEE) 14 maja opublikowa\u0142 raport dotycz\u0105cy bezrobocia w pierwszym kwartale 2020 roku. W tym czasie pracy pozbawionych by\u0142o 2.314 tys. Francuz\u00f3w, w tym 896 tys. d\u0142ugotrwale (\u015brednia kwartalna). Stopa bezrobocia wynios\u0142a 7,8 proc. W raporcie nie zosta\u0142a uwzgl\u0119dniona Majotta.\n\nStatystyki dotycz\u0105ce zatrudnienia udost\u0119pnia tak\u017ce francuskie Ministerstwo Pracy. Odnosz\u0105 si\u0119 one jednak wy\u0142\u0105cznie do liczby wniosk\u00f3w o rejestracj\u0119 jako osoba szukaj\u0105ca pracy w uj\u0119ciu tygodniowym. Mi\u0119dzy 4 kwietnia a 23 maja takich wniosk\u00f3w przyby\u0142o 461 814. Warto\u015b\u0107 ta nie jest jednak r\u00f3wnoznaczna z liczb\u0105 bezrobotnych w przeci\u0105gu miesi\u0105ca, poniewa\u017c osoba, kt\u00f3ra w jednym tygodniu nie mia\u0142a pracy, w nast\u0119pnym mog\u0142a ju\u017c znale\u017a\u0107 zatrudnienie i jej wniosek nie by\u0142 ju\u017c aktualny.\n\nNajwi\u0119cej wniosk\u00f3w Francuzi sk\u0142adali pomi\u0119dzy 15 marca a 4 kwietnia. Ich liczba wynios\u0142a w sumie 315 239, w tym:\n\u2022 15-21 marca \u2013 117 673 wniosk\u00f3w (o ponad 28 tys. wi\u0119cej ni\u017c w analogicznym okresie w roku poprzednim),\n\u2022 22-28 marca \u2013 91 764 wniosk\u00f3w (o prawie 7 tys. wi\u0119cej ni\u017c w analogicznym okresie w roku poprzednim),\n\u2022 29 marca-4 kwietnia \u2013 105 802 (o ponad 8 tys. wi\u0119cej ni\u017c w analogicznym okresie w roku poprzednim).\n\nOkres mi\u0119dzy 15 a 21 marca by\u0142 rekordowy pod wzgl\u0119dem liczby wniosk\u00f3w z\u0142o\u017conych od pocz\u0105tku 2018 roku (przedzia\u0142 czasowy uwzgl\u0119dniony w raporcie). Do tego wyniku zbli\u017caj\u0105 si\u0119 jedynie dane z pocz\u0105tku stycznia 2020 i 2019 roku \u2013 odpowiednio: 113 506 i 110 701.\n\nOkazuje si\u0119 jednak, \u017ce po najwi\u0119kszym kryzysie drugiej po\u0142owy marca i pocz\u0105tku kwietnia liczba wniosk\u00f3w zacz\u0119\u0142a spada\u0107, r\u00f3wnie\u017c w stosunku do lat poprzednich. Jeszcze w okresie od 12 do 18 kwietnia ch\u0119\u0107 zarejestrowania jako osoba bezrobotna wykaza\u0142o 81 477 Francuz\u00f3w. By\u0142 to wynik ni\u017cszy o oko\u0142o 4 tys. w por\u00f3wnaniu do roku 2019 i oko\u0142o 8 tys. w stosunku do roku 2018. W kolejnych tygodniach liczba wniosk\u00f3w zacz\u0119\u0142a bardzo wyra\u017anie spada\u0107:\n\u2022 19-25 kwietnia \u2013 65 653 (o nieca\u0142e 10 tys. mniej ni\u017c w analogicznym okresie w roku poprzednim),\n\u2022 26 kwietnia-2 maja \u2013 68 188 (o ponad 21 tys. mniej ni\u017c w analogicznym okresie w roku poprzednim),\n\u2022 3-9 maja \u2013 58 423 (o ponad 15 tys. mniej ni\u017c w analogicznym okresie w roku poprzednim, ale o oko\u0142o 2,5 tys. wi\u0119cej ni\u017c w 2018 roku),\n\u2022 10-16 maja \u2013 65 969 (o ponad 28 tys. mniej ni\u017c w analogicznym okresie w roku poprzednim),\n\u2022 17-23 maja \u2013 58 133 (o 30 tys. mniej ni\u017c w analogicznym okresie w roku poprzednim). W 2019 roku w przedziale czasowym od pocz\u0105tku marca do 23 maja z\u0142o\u017cono 917 625 wniosk\u00f3w.\n\nZgodnie z danymi Ministerstwa Pracy i Polityki Spo\u0142ecznej w kwietniu w Hiszpanii liczba zarejestrowanych bezrobotnych wynios\u0142a 3 831 203. Aktualne informacje na ten temat znajduj\u0105 si\u0119 na stronie g\u0142\u00f3wnej resortu (tabela \u201eDatos de inter\u00e9s\u201d). Zgodnie ze stanem na 2 czerwca (cztery dni przed wywiadem na antenie Radia RMF FM) bez pracy pozostawa\u0142o 3 857 776 Hiszpan\u00f3w. Oznacza to, \u017ce w maju liczba bezrobotnych wzros\u0142a o 26 573 osoby.\n\nW marcu zarejestrowanych bezrobotnych by\u0142o 3 191 900 (s. 32). W stosunku do lutego ich liczba zmniejszy\u0142a o oko\u0142o 54 tys. (z 3 246 047). W por\u00f3wnaniu z marcem w kwietniu liczba zarejestrowanych bezrobotnych zwi\u0119kszy\u0142a si\u0119 o 282 891 os\u00f3b. Od pocz\u0105tku kryzysu spowodowanego pandemi\u0105 COVID-19 prac\u0119 straci\u0142o zatem a\u017c 665 876 Hiszpan\u00f3w.\n\nNajnowsze dane dotycz\u0105ce W\u0142och pochodz\u0105 z kwietnia. Tamtejszy urz\u0105d statystyczny (ISTAT) podaje, \u017ce od marca prac\u0119 straci\u0142o 274 tys. os\u00f3b. Jest to ogromny wzrost w por\u00f3wnaniu z poprzednim miesi\u0105cem \u2013 w marcu spadek zatrudnienia wyni\u00f3s\u0142 zaledwie 27 tys. w stosunku do lutego.\n\nKwiecie\u0144 przyni\u00f3s\u0142 tak\u017ce ogromny wzrost, je\u015bli chodzi o liczb\u0119 os\u00f3b biernych zawodowo, kt\u00f3rych przyby\u0142o a\u017c 746 tys. (w przedziale wiekowym 15-64 lat). Kategoria ta nie oznacza jednak tego samego, co \u201eosoby bezrobotne\u201d. Zgodnie ze s\u0142owniczkiem zamieszczonym przez ISTAT osoby bierne zawodowo nie s\u0105 sklasyfikowane jako tzw. si\u0142a robocza, czyli ani nie s\u0105 zatrudnione, ani bezrobotne \u2013 w przeciwie\u0144stwie do os\u00f3b bezrobotnych, kt\u00f3re ju\u017c aktywnie szuka\u0142y pracy lub znalaz\u0142y prac\u0119 rozpoczynaj\u0105c\u0105 si\u0119 w ci\u0105gu trzech miesi\u0119cy od ko\u0144ca tygodnia referencyjnego.\n\nW\u015br\u00f3d danych przytoczonych przez Mateusza Morawieckiego jeste\u015bmy w stanie zweryfikowa\u0107 tylko te dotycz\u0105ce Hiszpanii. Okazuje si\u0119 jednak, \u017ce premier znacznie zawy\u017cy\u0142 liczb\u0119 bezrobotnych w tym kraju. Pomi\u0119dzy kwietniem a majem bezrobotnych przyby\u0142o tam zaledwie 26,5 tys. O znacz\u0105cym wzro\u015bcie mo\u017cemy m\u00f3wi\u0107 mi\u0119dzy marcem a majem, mimo to nadal nie wyni\u00f3s\u0142 on \u201eblisko 1 mln\u201d.\n\nWypowied\u017a jeste\u015bmy jednak zmuszeni uzna\u0107 za nieweryfikowaln\u0105 ze wzgl\u0119du na brak danych odnosz\u0105cych si\u0119 do bezrobocia w maju we Francji i we W\u0142oszech.", "lang": "pl"}