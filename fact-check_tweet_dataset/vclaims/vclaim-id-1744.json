{"title": "No, i poveri nel mondo non sono in aumento", "subtitle": "", "author": "pagellapolitica.it", "date": null, "vclaim_id": "vclaim-id-1744", "url": "https://pagellapolitica.it/dichiarazioni/7680/no-i-poveri-nel-mondo-non-sono-in-aumento", "vclaim": "In un lungo post su Facebook in cui ha parlato della povert\u00e0 nella societ\u00e0 odierna e della necessit\u00e0 del reddito di cittadinanza, Alessandro Di Battista ha individuato due tendenze generali nella povert\u00e0 in Italia e non solo e ha citato, per entrambe le zone, alcuni numeri sulla disparit\u00e0 nella ricchezza personale. Vediamo che cosa dicono i numeri.\n\nPer prima cosa, vediamo se \u201cqui da noi\u201d il numero dei poveri \u00e8 davvero in aumento. Abbiamo a disposizione una fotografia dettagliata grazie al rapporto pi\u00f9 recente su \u201cLa povert\u00e0 in Italia\u201d, pubblicato da ISTAT nel luglio 2016 e riferito all\u2019anno 2015. In quell\u2019occasione l\u2019istituto di statistica scrisse che la povert\u00e0 assoluta era rimasta \u201csostanzialmente stabile sui livelli stimati negli ultimi tre anni per le famiglie, con variazioni annuali statisticamente non significative\u201d. La percentuale dal 2013 al 2015 \u00e8 sempre rimasta intorno al 6 per cento per quanto riguarda le famiglie.\n\nA novembre 2016, durante un\u2019audizione al Senato, il presidente dell\u2019ISTAT Giorgio Alleva ha riassunto cos\u00ec la situazione: \u201cFino al 2011, la diffusione del fenomeno (della povert\u00e0 assoluta, ndr) si \u00e8 mantenuta stabile su livelli prossimi al 4% delle famiglie residenti [...]. Un deterioramento della situazione, generalizzato a tutte le ripartizioni, \u00e8 emerso nel 2012 e nel 2013 quando l\u2019incidenza di povert\u00e0 assoluta mostra un aumento di circa 2 punti percentuali a livello familiare [...]. Negli ultimi due anni, la crescita della povert\u00e0 assoluta si \u00e8 invece fermata\u201d. Insomma: la povert\u00e0 in Italia \u00e8 stata stabile fino al 2011, per poi aumentare nel 2012 e 2013 e stabilizzarsi ancora.\n\nL\u2019aumento dei poveri se consideriamo il mondo intero \u00e8 invece un fenomeno inesistente. Come certifica la Banca Mondiale, negli ultimi anni \u2013 addirittura negli ultimi decenni \u2013 c\u2019\u00e8 un trend positivo di costante riduzione della povert\u00e0. In base al suo rapporto 2016 nella serie Poverty and shared prosperity\u201d, basato sui dati globali fino al 2013, \u201csia la percentuale di persone in povert\u00e0 estrema sia il numero totale sono stabilmente diminuiti a livello mondiale dal 1990\u201d.\n\nSe nel 1990, infatti, le persone in condizione di povert\u00e0 estrema erano 1 miliardo e 850 milioni, nel 2010 si era scesi a 1 miliardo e 78 milioni, nel 2012 a 881 milioni e nel 2013 a 767 milioni. Negli ultimi 23 anni i poveri assoluti sono insomma pi\u00f9 che dimezzati, anche se la popolazione mondiale \u00e8 aumentata di circa due miliardi di persone (da 5,3 a 7,3 miliardi). Se nel 1990 un abitante della Terra su tre era in condizioni di povert\u00e0 assoluta, nel 2013 era soltanto uno su dieci.\n\nAnche guardando ai dati forniti a maggio 2015 dalla FAO \u2013 l\u2019organizzazione dell\u2019Onu che si occupa di agricoltura e alimentazione \u2013 si traggono indicazioni incoraggianti: \u201cil numero complessivo delle persone che soffrono la fame nel mondo \u00e8 sceso a 795 milioni \u2013 216 milioni in meno rispetto al biennio 1990-92\u201d. Una diminuzione del 20% circa. Sempre secondo la FAO, poi, \u201cnei paesi in via di sviluppo, la prevalenza della denutrizione \u2013 che misura la percentuale di persone che non sono in grado di consumare cibo sufficiente per una vita attiva e sana \u2013 \u00e8 scesa al 12,9% della popolazione, un calo dal 23,3% di un quarto di secolo fa\u201d.\n\nAlessandro Di Battista ha dichiarato che in Italia e nel mondo la povert\u00e0 \u00e8 in aumento. In realt\u00e0, per quanto riguarda l\u2019Italia c\u2019\u00e8 stata una stabilizzazione del fenomeno della povert\u00e0 assoluta negli ultimi due anni, dopo un aumento dovuto alla crisi, mentre nel mondo il numero dei poveri \u00e8 in consistente calo da decenni. \u201cPinocchio andante\u201d per l\u2019esponente del M5S.", "lang": "it"}