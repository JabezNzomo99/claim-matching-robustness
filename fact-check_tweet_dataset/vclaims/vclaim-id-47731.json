{"title": "Ilu pracownik\u00f3w jest zatrudnionych w Poczcie Polskiej?", "subtitle": "Ilu pracownik\u00f3w jest zatrudnionych w Poczcie Polskiej? Odpowied\u017a znajdziecie w naszej analizie wypowiedzi ministra Jacka Sasina.", "author": "demagog.org.pl", "date": null, "vclaim_id": "vclaim-id-47731", "url": "https://demagog.org.pl/wypowiedzi/ilu-pracownikow-jest-zatrudnionych-w-poczcie-polskiej/", "vclaim": "Najnowsze dane dotycz\u0105ce liczby pracownik\u00f3w Poczty Polskiej pochodz\u0105 z lutego 2019 roku. Instytucja zatrudnia\u0142a w\u00f3wczas blisko 81 tys. os\u00f3b, z czego prawie 26 tys. stanowili listonosze. Oznacza to, \u017ce \u201epozosta\u0142ych\u201d pracownik\u00f3w by\u0142o ok. 55 tys. Jako \u017ce zaokr\u0105glenie podane przez Jacka Sasina mie\u015bci si\u0119 w granicach b\u0142\u0119du statystycznego, jego wypowied\u017a uznajemy za prawdziw\u0105.\n\nLiczba 80 tys. zatrudnionych os\u00f3b pojawi\u0142a si\u0119 raz jeszcze w komunikacie Poczty Polskiej na temat przyznania jej w grudniu 2019 roku certyfikatu HR Najwy\u017cszej Jako\u015bci przez Polskie Stowarzyszenie Zarz\u0105dzania Kadrami. Z tekstu dowiadujemy si\u0119, \u017ce Poczta Polska jest najwi\u0119kszym pracodawc\u0105 w Polsce.\n\nInformacja ta znajduje swoje potwierdzenie w opracowywanym od dw\u00f3ch lat rankingu firm autorstwa \u201eRzeczpospolitej\u201d. Zar\u00f3wno w zestawieniu za rok 2017, jak i 2018, Poczta Polska jest na czele, je\u015bli chodzi o pracodawc\u00f3w zatrudniaj\u0105cych najwi\u0119cej os\u00f3b. W pierwszym rankingu liczba jej pracownik\u00f3w wynios\u0142a 74 601, a rok p\u00f3\u017aniej zwi\u0119kszy\u0142a si\u0119 do 78 099. Zestawienie za rok 2019 nie zosta\u0142o jeszcze opracowane.\n\nNa drugim miejscu w obu rankingach znalaz\u0142 si\u0119 Jeronimo Martins Polska S.A. Natomiast trzecie miejsce w 2017 roku nale\u017ca\u0142o do PZU S.A. GK, a rok p\u00f3\u017aniej do Polskiej Grupy G\u00f3rniczej S.A.", "lang": "pl"}