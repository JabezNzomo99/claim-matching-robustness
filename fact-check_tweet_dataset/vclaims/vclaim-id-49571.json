{"title": "Man kan ikke fastsl\u00e5 at biler med piggfrie vinterdekk er oftere involverte i trafikkulykker med personskade enn biler med piggdekk", "subtitle": "Det er flere biler med piggfrie vinterdekk enn piggdekk i SSBs ulykkesstatistikk. Det kan langt p\u00e5 vei forklares med at de aller fleste kj\u00f8rer piggfritt i Norge.", "author": "www.faktisk.no", "date": null, "vclaim_id": "vclaim-id-49571", "url": "https://www.faktisk.no/faktasjekker/9nP/man-kan-ikke-fastsla-at-biler-med-piggfrie-vinterdekk-er-oftere-involverte-i-trafikkulykker-med-pers", "vclaim": "Tidligere denne uka kunne NRK fortelle om Kristoffer p\u00e5 24 \u00e5r fra Flor\u00f8. Kristoffer har piggdekk p\u00e5 bilen sin, fordi han bor i Sundsdalen utenfor F\u00f8rde, hvor det av og til er isete f\u00f8re.\n\nDette kan Kristoffer gj\u00f8re lurt i, skal vi tro NRK. If\u00f8lge NRK.no-saken er nemlig biler som kj\u00f8rer med piggfrie dekk oftere involverte i trafikkulykker med personskade.\n\nNRK.no viser til SSBs \u00e5rsstatistikk over veitrafikkulykker med personskade. Statistikken gir oss oversikt over alle kj\u00f8ret\u00f8y som er involvert i politimeldte ulykker der noen har blitt skadet. N\u00e5r ulykken registreres, skal det blant annet f\u00f8res opp hvilken dekktype kj\u00f8ret\u00f8yet har.\n\nSlik ser statistikken ut, n\u00e5r vi legger til de siste, forel\u00f8pige tallene for 2018 og 2019:\n\nIf\u00f8lge statistikken er det alts\u00e5 flere personbiler p\u00e5 statistikken over ulykker med personskade som har vinterdekk uten pigg, enn det er personbiler som har piggdekk. Men gir dette egentlig et riktig bilde av hvor trafikksikre de ulike dekktypene er?\n\nI Norge har det v\u00e6rt en stor satsing fra myndighetenes side p\u00e5 \u00e5 f\u00e5 ned piggdekkbruken i byene. Dette er fordi piggdekk sliter p\u00e5 veibanen og lager svevest\u00f8v, som igjen p\u00e5virker luftkvaliteten. Statens vegvesen har som m\u00e5l at piggfriandelen i st\u00f8rre byer hvor temperaturen om vinteren ligger rundt 0 eller er skiftende, b\u00f8r ligge mellom 80 og 85 prosent. I Stavanger-omr\u00e5det, Bergen og Oslo er m\u00e5let 85-90 prosent. Kommuner som har mer stabilt vinterv\u00e6r eller har utfordringer med vinterf\u00f8ret, b\u00f8r fastsette m\u00e5let selv.\n\nI fjor var piggfriandelen slik i de store byene:\n\nDette var if\u00f8lge Vegvesenet den st\u00f8rste piggfriandelen noen gang.\n\nDet er alts\u00e5 sv\u00e6rt mange flere som kj\u00f8rer med piggfrie dekk enn med piggdekk i de store byene til sammen. Det vil si at andelen biler med piggfrie dekk er h\u00f8yere enn dem med piggdekk, og det m\u00e5 vi ta h\u00f8yde for n\u00e5r vi skal sammenligne med ulykkesstatistikken.\n\nDessverre har ikke SSB ulykkesstatistikken brutt ned p\u00e5 kommuner, slik piggfriandelen til Statens Vegvesen er. Vi kan derfor ikke sammenligne disse direkte.\n\nVi tar derfor kontakt med forsker Arild Ragn\u00f8y i Vegvesenets trafikksikkerhetsavdeling. Han forteller at Vegvesenet m\u00e5ler piggfriandelen hos kj\u00f8ret\u00f8y p\u00e5 veiene den samme uka i februar hver \u00e5r. Det er byomr\u00e5dene som er i fokus, siden det er her man trenger \u00e5 begrense piggdekkbruken p\u00e5 grunn av luftkvaliteten. Likevel m\u00e5les andelen ogs\u00e5 i andre deler av landet:\n\nIf\u00f8lge Ragn\u00f8y var piggfriandelen p\u00e5 landsbasis omtrent 70 prosent for lette kj\u00f8ret\u00f8y i 2017 og 2018. Andelen er da vektet, slik at tallet viser andelen trafikkarbeid som er gjort med piggfrie dekk:\n\n\u2013 Det kj\u00f8res 44 000 millioner kilometer i Norge hvert \u00e5r, og omtrent halvparten kj\u00f8res om vinteren. Av dette igjen kj\u00f8res omtrent 70 prosent av distansen p\u00e5 piggfrie dekk.\n\nDette betyr at andelen med piggdekk er p\u00e5 rundt 30 prosent.\n\nRagn\u00f8y presiserer at det meste trafikkarbeidet skjer p\u00e5 \u00d8stlandet, og at fordelingen kan v\u00e6re annerledes uten vekting.\n\nForskrift om bruk av kj\u00f8ret\u00f8y sier at piggdekk bare kan brukes mellom 1. november og f\u00f8rste mandag etter 2. p\u00e5skedag. I Nordland, Troms og Finnmark kan piggdekk kun brukes fra 15.oktober til og med 30. april. Hvis f\u00f8ret tilsier det kan man gj\u00f8re egne vurderinger.\n\nDet er ingen tidsfrister knyttet til bruken av piggfrie vinterdekk, men de skal helst brukes p\u00e5 vinterf\u00f8re, siden piggfrie vinterdekk p\u00e5 sommerf\u00f8re kan ha d\u00e5rligere egenskaper enn sommerdekk p\u00e5 v\u00e5t asfalt.\n\nSSB har ulykkestatistikk brutt ned p\u00e5 m\u00e5ned. I denne faktasjekken avgrenser vi til ulykker som har skjedd i vinterm\u00e5nedene, etter at bilistene har skiftet fra sommerdekk. Derfor henter vi ut statistikk for de 991 ulykkesinnblandede personbilene i perioden desember 2017 til mars 2018, der dekktype er oppgitt. Av disse har 982 biler hatt vinterdekk, enten med eller uten pigger.\n\nHer ser vi at andelen ulykkesinnblandede personbiler med piggfrie vinterdekk, der dekktypen er oppgitt, er lavere enn den totale vektede andelen med piggfrie dekk, som if\u00f8lge Vegvesenet er p\u00e5 70 prosent:\n\nHvis biler med piggfrie dekk skulle ha v\u00e6rt overrepresenterte p\u00e5 statistikken, m\u00e5tte andelen ulykker med denne dekktypen v\u00e6rt p\u00e5 over 70 prosent. Det er alts\u00e5 ingen ting i SSB-statistikken som tilsier at at biler med piggfrie vinterdekk er oftere involverte i trafikkulykker med personskade, hvis vi tar h\u00f8yde for den store andelen piggfrie dekk p\u00e5 norske veier.\n\nDet er imidlertid svakheter ved statistikken:\n\u2022 I mange av ulykkesrapportene er dekktypen uoppgitt. I perioden vi ser p\u00e5 gjelder dette hele 25 prosent av bilene.\n\u2022 Statistikken sier ikke noe om hvor ulykken har skjedd. Piggfriandelen er mange steder b\u00e5de lavere og h\u00f8yere enn det vektede gjennomsnittstallet p\u00e5 70 prosent.\n\u2022 Statistikken viser bare ulykker med personskade. Ulykker uten personskade blir ikke registrert av SSB.\n\nDet er forsket en god del p\u00e5 ulike dekktyper. Hva vet vi egentlig?\n\nSvenskene har sett p\u00e5 forskjellen mellom piggdekk og piggfrie vinterdekk. If\u00f8lge to st\u00f8rre rapporter gjort av Statens v\u00e4g- och transportforskningsinstitut (VTI) har piggdekk bedre veigrep p\u00e5 is enn piggfrie dekk, men p\u00e5 sn\u00f8 er forskjellene mindre. Her kan piggfrie dekk prestere bedre enn piggdekk. P\u00e5 v\u00e5t, saltet asfalt med temperatur rundt null grader gir dekkene omtrent likt veigrep. Disse rapportene sier imidlertid ingenting om ulykkesrisiko.\n\nI Transport\u00f8konomisk institutts (T\u00d8I) Trafikksikkerhetsh\u00e5ndbok fra 2012 har forsker Rune Elvik oppsummert forskningen p\u00e5 trafikksikkerhet knyttet til dekktyper. Han skriver dette om forskjellen i ulykkesrisiko for biler med piggdekk og biler med piggfrie vinterdekk:\n\nAlts\u00e5 kan det se ut til at biler med piggdekk har litt lavere ulykkesrisiko om vinteren enn biler som er utstyrt med upiggede vinterdekk. Forskjellen kan imidlertid skyldes tilfeldigheter, og det kan ikke sl\u00e5s fast at piggdekk er sikrere enn piggfrie vinterdekk. Det er heller ikke oppgitt om dette gjelder alle typer ulykker, eller bare ulykker med personskade, som NRK omtaler.\n\nEn svensk unders\u00f8kelse som bare s\u00e5 p\u00e5 d\u00f8dsulykker konkluderte med at piggdekk gir lavere ulykkesrisiko p\u00e5 sn\u00f8 eller is, men muligens noe h\u00f8yere ulykkesrisiko p\u00e5 t\u00f8rr eller v\u00e5t bar vei enn biler uten piggdekk.\n\nEn finsk studie fra 2017 som s\u00e5 p\u00e5 d\u00f8dsulykker i Finland i perioden mars til november i \u00e5rene 1997-2012, konkluderte ogs\u00e5 med at piggdekk ga lavere ulykkesrisiko p\u00e5 bar is, riktignok kun i \u00e5rene 2005-2012. Forskerne fant imidlertid ingen signifikant forskjell i ulykkesrisiko mellom dekktypene totalt.\n\nForskere har ogs\u00e5 sett p\u00e5 hva som skjer n\u00e5r man innf\u00f8rer forbud eller andre typer reguleringer i bruken av piggdekk. I 2012 oppsummerte Elvik i T\u00d8I sammenhengen mellom endringer i piggdekkbruk og endringer i ulykkestall slik:\n\nElvik skriver ogs\u00e5 at en lav andel biler med piggdekk (under 25 prosent) kan gi flere ulykker. Dette kan muligens skyldes at n\u00e5r piggdekkbruken blir lav, reduseres virkningen piggdekk har p\u00e5 f\u00f8reforholdene ved \u00e5 rive vekk sn\u00f8 og is fra kj\u00f8rebanen og p\u00e5 den m\u00e5ten gj\u00f8re det mindre glatt for andre bilister.\n\nRune Elvik forteller imidlertid til Faktisk.no at forskningen som ligger til grunn ikke er helt ny.\n\n\u2013 Mye har skjedd med b\u00e5de bilparken og kvaliteten p\u00e5 dekkene de siste \u00e5rene. Blant annet har de fleste biler p\u00e5 veien n\u00e5 elektronisk stabilitetskontroll.\n\nT\u00d8I unders\u00f8kte effekten av elektronisk stabilitetskontroll p\u00e5 vinterf\u00f8re b\u00e5de for \u00e5rene 1991\u20132000 og igjen for 2002-2009. Den siste av de to unders\u00f8kelsene viste en langt mindre \u00f8kning i ulykkestall ved bytte fra piggdekk til piggfrie dekk enn den f\u00f8rste.\n\n\u2013 Det tyder p\u00e5 at elektronisk stabilitetskontroll kan erstatte piggdekk omtrent fullt ut, forklarer Elvik.", "lang": "no"}