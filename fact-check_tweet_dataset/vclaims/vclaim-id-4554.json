{"title": "\u015awi\u0144ska grypa - czy mogli\u015bmy m\u00f3wi\u0107 o epidemii? Sprawdzamy JKM", "subtitle": "Janusz Korwin-Mikke o tym, \u017ce \u015bwi\u0144ska grypa nie wi\u0105za\u0142a si\u0119 z epidemi\u0105. Poddajemy analizie, czy s\u0142owa JKM o \u015bwi\u0144skiej grypie s\u0105 prawdziwe.", "author": "demagog.org.pl", "date": null, "vclaim_id": "vclaim-id-4554", "url": "https://demagog.org.pl/wypowiedzi/swinska-grypa-czy-moglismy-mowic-o-epidemii-sprawdzamy-jkm/", "vclaim": "Zgodnie z definicj\u0105 s\u0142ownikow\u0105 epidemia to pojawienie si\u0119 w\u015br\u00f3d ludno\u015bci danego terenu du\u017cej liczby zachorowa\u0144 na okre\u015blon\u0105 chorob\u0119. [S\u0142ownik J\u0119\u017cyka Polskiego PWN]\n\n\u015awi\u0144ska grypa w roku 2009 zosta\u0142a przez organizacje ochrony zdrowia uznana za pandemi\u0119 11 czerwca 2009 roku. \u015awiatowa Organizacja Zdrowia og\u0142osi\u0142a wtedy, \u017ce pandemia wirusa grypy A/H1N1 wesz\u0142a w faz\u0119 6, co oznacza, \u017ce ma zasi\u0119g ponadkontynentalny. 10 sierpnia 2010 roku og\u0142oszono wygasanie pandemii. Zgodnie z danymi WHO na niekt\u00f3rych obszarach zainfekowane by\u0142o nawet 20-40% populacji.\n\nNiemniej jednak, trzeba zauwa\u017cy\u0107, \u017ce wspomniana pandemia rzeczywi\u015bcie budzi\u0142a bardzo du\u017ce kontrowersje. Ich podstaw\u0105 by\u0142 przede wszystkim obserwowany brak wi\u0119kszej zjadliwo\u015bci wirusa ni\u017c zwyk\u0142ej grypy sezonowej, z kt\u00f3r\u0105 mamy doczynienia ka\u017cdego roku. W marcu 2010 roku Rada Europy og\u0142osi\u0142a w tej sprawie memorandum \u201cThe handling of the H1N1 pandemic: more transparency needed\u201d, podsumowuj\u0105ce wszystkie niepokoj\u0105ce dzia\u0142ania, kt\u00f3re mog\u0142yby wskazywa\u0107 na konflikt interes\u00f3w WHO, kt\u00f3rej cz\u0119\u015b\u0107 pracownik\u00f3w by\u0142a zwi\u0105zana z koncernami farmaceutycznymi produkuj\u0105cymi szczepionki przeciwko grypie.\n\nFiona Goodlee, redaktor naczelna BMJ, jednego z najbardziej presti\u017cowych czasopism w bran\u017cy medycznej, r\u00f3wnie\u017c zwraca\u0142a uwag\u0119 na brak przejrzysto\u015bci we wprowadzeniu stanu pandemii. Niemniej jednak, to stanowisko doczeka\u0142o si\u0119 odpowiedzi ze strony WHO,gdzie wskazywano, \u017ce mimo wszelkich potencjalnych niejasno\u015bci dotycz\u0105cych wprowadzenia stanu pandemii, og\u0142oszono ten stan na podstawie jasnych i powszechnie znanych kryteri\u00f3w.", "lang": "pl"}