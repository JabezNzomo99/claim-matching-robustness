{"title": "Davvero i soldi delle restituzioni del M5s vanno in un conto intestato a Di Maio?", "subtitle": "", "author": "pagellapolitica.it", "date": null, "vclaim_id": "vclaim-id-30395", "url": "https://pagellapolitica.it/dichiarazioni/8489/davvero-i-soldi-delle-restituzioni-del-m5s-vanno-in-un-conto-intestato-a-di-maio", "vclaim": "In particolare Cappellani ha sostenuto che la sua affermazione sull\u2019aver \u00abdimenticato la password\u00bb, con cui aveva giustificato in precedenza i mancati versamenti dei rimborsi (da lui interrotti nel giugno 2019), era un \u00abmodo educato per sorvolare\u00bb sulle reali ragioni che lo hanno spinto a non procedere ai versamenti nell\u2019ultimo anno. Queste sono, in particolare, la poca trasparenza sul bilancio dell\u2019associazione Rousseau e sui movimenti del \u201cConto restituzioni\u201d, il conto dove confluiscono appunto le restituzioni degli eletti del Movimento.\n\nFino al 2018, sostiene Cappellani, i soldi delle restituzioni finivano direttamente allo Stato. Successivamente vanno invece in un conto intestato a Di Maio, Patuanelli e D\u2019Uva. Quando sar\u00e0 fatta chiarezza, sostiene Cappellani, le restituzioni dovute - che sarebbero gi\u00e0 accantonate - verranno donate al M5s. Altrimenti le restituir\u00e0 direttamente lui alla societ\u00e0 civile.\n\nFino all\u2019agosto 2018, quando \u00e8 stato istituito il \u201cComitato per le rendicontazioni/rimborsi del M5s\u201d composto da Di Maio, D\u2019Uva e Patuanelli \u2013 di cui parleremo meglio tra poco \u2013 le restituzioni degli eletti del Movimento (da non confondere con i 300 euro al mese che i parlamentari del Movimento devono versare alla piattaforma Rousseau) confluivano nel \u201cFondo di garanzia per le piccole e medie imprese\u201d.\n\nQuesto \u00e8 un fondo dello Stato, come sostiene correttamente Cappellani, in particolare del Ministero dello Sviluppo economico, con cui lo Stato e l\u2019Unione europea \u00abaffiancano le imprese e i professionisti che hanno difficolt\u00e0 ad accedere al credito bancario perch\u00e9 non dispongono di sufficienti garanzie\u00bb.\n\nCome anticipato, ad agosto 2018 \u00e8 stato costituito il \u201cComitato per le rendicontazioni/rimborsi del M5s\u201d, composto dal capo politico del Movimento, Luigi Di Maio, e dai due capigruppo di Camera e Senato, Francesco D\u2019Uva e Stefano Patuanelli.\n\nIl 15 marzo, poi, il Blog delle stelle \u2013 sito ufficiale d\u2019informazione del Movimento \u2013 con un post in proposito ha giustificato la scelta di cambiare sistema per la gestione delle restituzioni. \u00abPer poter diversificare le nostre azioni in maniera efficace abbiamo deciso di avere un unico \u201ccontenitore\u201d degli extrastipendi (un conto intermedio), ma soprattutto vogliamo coinvolgere i nostri iscritti in queste decisioni\u00bb, si legge nel post. \u00abAnzich\u00e9 un\u2019unica restituzione per un\u2019unica iniziativa, potremo destinare i soldi restituiti ai cittadini a pi\u00f9 iniziative sui territori e nelle regioni che decideranno gli iscritti! Ed \u00e8 per questo che i prossimi destinatari saranno decisi attraverso la piattaforma Rousseau con un voto online\u00bb.\n\nPer quanto riguarda il \u201cconto intermedio\u201d, gestito dal Comitato, il Blog delle stelle specifica che questo ha \u00abuna doppia finalit\u00e0. La prima \u00e8 quella di poter verificare puntualmente i versamenti fatti per evitare il ripetersi di situazioni spiacevoli come quelle scoperte dalle Iene poco pi\u00f9 di un anno fa. La seconda \u00e8 quella di poter di volta in volta individuare i destinatari finali delle restituzioni\u00bb.\n\n\u00c8 dunque sostanzialmente corretto sostenere, come fa Cappellani, che attualmente le restituzioni finiscano su un conto corrente che \u00e8 intestato a Di Maio, D\u2019Uva e Patuanelli, che compongono il Comitato incaricato della gestione di questi soldi (formalmente sarebbe pi\u00f9 corretto dire che il conto \u00e8 intestato al Comitato, e non ai tre membri che lo compongono).\n\nQuesta scelta, che \u00e8 stata criticata \u2013 anche di recente\u2013 da alcuni parlamentari del Movimento, \u00e8 ovviamente legittima. Da quando si \u00e8 passati al nuovo sistema non risultano poi casi di \u201ctruffa\u201d al sistema delle restituzioni, come quelli scoperti dalle Iene nel febbraio 2018, anche se continua il fenomeno delle mancate restituzioni. Inoltre, come risulta da tirendiconto.it e dal Blog delle stelle, \u00e8 vero che nell\u2019ultimo periodo siano stati coinvolti gli iscritti nella scelta di dove destinare i fondi, ma \u00e8 anche vero che non sono del tutto chiari i contorni precisi delle varie operazioni.", "lang": "it"}