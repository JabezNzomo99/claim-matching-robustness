{"title": "Siamo l'unico Paese del mondo a imporre 10 vaccini ai bambini senza analisi?", "subtitle": "Lo ha affermato il segretario della Lega Nord, Matteo Salvini nel corso della trasmissione  Quinta Colonna . Abbiamo fatto\u00a0una verifica", "author": "www.agi.it", "date": "2018-01-13T07:22+0100", "vclaim_id": "vclaim-id-7968", "url": "https://www.agi.it/fact-checking/vaccini_salvini_scuola-3365089/news/2018-01-13/", "vclaim": "Salvini, l\u201911 gennaio, ha sostenuto a Quinta Colonna su Rete 4 (minuto 40\u201900\u201d) che \u201cl\u2019Italia \u00e8 l\u2019unico Paese al mondo, non in Europa, al mondo, che per legge impone dieci vaccini obbligatori a tutti i bambini e senza fare delle analisi che escludano dei rischi per qualche bambino\u201d.\n\nParole che contrastano con quelle pronunciate poco prima, su un\u2019altra rete televisiva, dalla ministra della Salute Beatrice Lorenzin, che proprio di quel provvedimento \u00e8 stata autrice. \u201cPochi giorni dopo [la nostra legge] \u00e8 stato preso in considerazione un provvedimento esattamente identico al mio originale, che poi \u00e8 diventata legge in Francia, dove ci sono le vaccinazioni obbligatorie per 11 vaccini\u201d, ha precisato la ministra a Otto e mezzo su La7 (minuto 4\u201935\u201d). \u201cAltri Paesi in Europa - ha continuato Lorenzin - ne hanno chi per 4 chi per 6, ma noi stiamo lavorando in Commissione europea per un\u2019armonizzazione del calendario. L\u2019Australia ha preso provvedimenti ancora pi\u00f9 pesanti\u201d.\n\nNel 2014, l\u2019ultimo anno per cui sono disponibili confronti europei, l\u2019Italia aveva un livello di copertura vaccinale nei bambini inferiore alla media, come testimoniano i dati della Commissione europea. In particolare, per quattro malattie infettive (difterite, tetano, pertosse e poliomielite) la copertura era al 94 per cento a fronte di una media europea del 95,3 per cento, mentre per altre due malattie infettive (rosolia e morbillo) era all\u201986 per cento a fronte di una media europea del 93,3 per cento.\n\nLa stessa Commissione europea, come ha detto Lorenzin, sta lavorando da anni per accrescere le percentuali di immunizzazione tra i bambini nell\u2019Unione. In particolare proprio nel 2014 \u00e8 stato varato un piano d\u2019azione per i vaccini a livello europeo, supportato dall\u2019Organizzazione mondiale della sanit\u00e0.\n\nNell\u2019ottobre 2017, la stessa Oms ha pubblicato un documento nel quale spiega che per proteggere l\u2019intera popolazione da epidemie di morbillo, la percentuale di persone immuni debba essere compresa tra il 93 e il 95 per cento. \u00c8 quella che si chiama \u201cimmunit\u00e0 di gregge\u201d: quando la quasi totalit\u00e0 della popolazione \u00e8 vaccinata, anche chi non si pu\u00f2 vaccinare (per esempio perch\u00e9 particolari condizioni mediche lo impediscono) gode di una sorta di protezione dalla malattia.\n\nPer questo, l\u2019Oms pone come obiettivo di vaccinare da morbillo e rosolia il 95 per cento dei nuovi nati. Come \u00e8 facile intuire dai dati, l\u2019Italia nel 2014 si trovava in una situazione considerata di rischio, dal momento che aveva una copertura di 9 punti percentuali inferiore a quella di sicurezza. Varie autorit\u00e0 sanitarie, ancora prima che fosse varato il decreto Lorenzin nel 2017, avevano gi\u00e0 sottolineato nel 2016 che le coperture vaccinali fossero non solo inferiori alla media, ma in calo.\n\nI dati pi\u00f9 recenti messi a disposizione dall\u2019Istituto superiore di sanit\u00e0 per l\u2019Italia (2017) mostrano come di fatto la situazione sia ancora ben al di sotto della soglia di sicurezza in molte regioni per quanto riguarda sia il morbillo sia la rosolia.\n\nGi\u00e0 allora, con dati riferiti al 2011, almeno un Paese europeo, la Lettonia, aveva ben quattordici vaccinazioni obbligatorie, mentre altri come la Polonia o l\u2019Ungheria ne imponevano dieci (nel frattempo in Ungheria sono diventate undici) e la Slovenia nove. Altri Stati come Francia, Grecia o la stessa Italia invece ne imponevano tra tre e quattro e molti altri ancora, come la Germania, l\u2019Olanda o il Regno Unito, non avevano vaccinazioni obbligatorie ma solo fortemente raccomandate.\n\nInsomma, riferendoci alla situazione di otto anni fa Salvini avrebbe torto. Ma proprio nel 2017 un altro importante stato della Ue oltre all\u2019Italia ha riformato il sistema delle vaccinazioni obbligatorie: in Francia dall\u20191 gennaio 2018 \u00e8 obbligatorio fare undici vaccini (uno in pi\u00f9 rispetto all\u2019Italia).\n\nIn Australia invece lo Stato ha adottato dal 2016 un provvedimento noto come No Jab No Pay (Niente iniezione niente soldi) che taglia i finanziamenti di assistenza alle famiglie che non vaccinano i propri figli, a meno che la mancata vaccinazione sia legata a motivazioni mediche. I vaccini non sono obbligatori per legge, ma chi non vaccina i propri figli rinuncia a circa 10mila dollari di sgravi e sussidi dallo Stato. Inoltre in alcuni Stati australiani si sta discutendo della possibilit\u00e0 di non far accedere alle strutture scolastiche e sanitarie chi non \u00e8 vaccinato.\n\nSalvini dice quindi una falsit\u00e0 quando sostiene che \u201cl\u2019Italia \u00e8 l\u2019unico Paese al mondo, non in Europa, al mondo, che per legge impone dieci vaccini obbligatori a tutti i bambini\u201d, mentre piuttosto \u00e8 vero quanto dice Lorenzin che in Francia \u201cci sono le vaccinazioni obbligatorie per 11 vaccini\u201d e che \u201cl\u2019Australia ha preso provvedimenti ancora pi\u00f9 pesanti\u201d.\n\nSul sito dell\u2019Istituto superiore di sanit\u00e0 \u00e8 scritto espressamente che \u201cnon esiste nessun test in grado di predire gli effetti collaterali dei vaccini\u201d. E in un documento dello stesso Istituto superiore di sanit\u00e0 si precisa che \u201cal momento attuale i test prevaccinali sono l\u2019ennesima illusione che viene fornita a genitori preoccupati per le possibili reazioni da vaccino\u201d.\n\nUn ulteriore articolo pubblicato sul sito VaccinarSi, voluto proprio dall\u2019Iss insieme al Ministero della Salute, spiega in dettaglio perch\u00e9 lo screening genetico sia un esame inutile prima della vaccinazione. Numerosi altri articoli (per esempio questo) si sono gi\u00e0 occupati di quanto siano utili o inutili gli esami prevaccinali. La risposta, in tutti i casi, \u00e8 che oggi non esistono esami sicuri per determinare il rischio per un bambino di fronte alla vaccinazione.\n\nCome sempre non diamo valutazioni politiche sulle dichiarazioni, ma basandoci sui dati non si pu\u00f2 fare a meno di dire che Salvini abbia fornito una serie di informazioni false. Non \u00e8 vero che l\u2019Italia \u00e8 l\u2019unico Paese al mondo con dieci vaccini obbligatori (gi\u00e0 nel 2011 la Lettonia ne aveva quattordici) e non \u00e8 vero che sia possibile fare analisi prevaccinali che escludano rischi.\n\nHa invece ragione Lorenzin sia quando dice che la Francia ha undici vaccini obbligatori sia quando spiega che in Australia la legislazione \u00e8 ancora pi\u00f9 stringente che in Italia.", "lang": "it"}