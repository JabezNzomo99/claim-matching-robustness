{"title": "Nei, Gardasil-vaksinen \u00f8ker ikke kreftfaren for kvinner som er smittet av HPV-virus", "subtitle": "Blogginnlegget er skrevet av en kjent amerikansk vaksinekritiker.", "author": "www.faktisk.no", "date": null, "vclaim_id": "vclaim-id-27467", "url": "https://www.faktisk.no/faktasjekker/1aY/nei-gardasil-vaksinen-oker-ikke-kreftfaren-for-kvinner-som-er-smittet-av-hpv-virus", "vclaim": "Siden 2009 har alle norske jenter f\u00e5tt tilbud om HPV-vaksine i 7. klasse. Fra h\u00f8sten 2018 har ogs\u00e5 guttene f\u00e5tt tilbud om vaksinen, som blant annet beskytter mot livmorhalskreft.\n\nDet eksisterer mange myter om HPV-vaksinen. En av dem er at vaksinen \u00f8ker risikoen for kreft istedenfor \u00e5 beskytte mot sykdommen. Det norske nettstedet Powered by nature er blant dem som har kommet med en slik p\u00e5stand. I et blogginnlegg publisert 19. oktober er tittelen:\n\nFaktisk.no har f\u00e5tt flere tips om innlegget, hvor det vises til en rekke grafer fra forskjellige internasjonale studier. Grafene viser blant annet at antall tilfeller av livmorhalskreft har \u00f8kt i flere land etter at HPV-vaksinen ble innf\u00f8rt.\n\nStemmer det at HPV\u2013vaksinen Gardasil \u00f8ker risikoen for livmorhalskreft med 44,6 prosent blant kvinner som har hatt HPV\u2013infeksjon f\u00f8r vaksinering? Det skal vi se p\u00e5 i denne faktasjekken.\n\nVi har tidligere faktasjekket om Gardasil gir kreft:\n\nHPV er forkortelsen for Humant Papillomavirus. Det finnes over 200 forskjellige typer av dette viruset. HPV smitter kun ved seksuell omgang, og det er vanlig \u00e5 bli smittet av viruset i l\u00f8pet av livet.\n\nNoen HPV\u2013typer kan gi kj\u00f8nnsvorter, mens andre kan f\u00f8re til celleforandringer, som igjen \u00f8ker risikoen for livmorhalskreft, if\u00f8lge Kreftforeningen.\n\nHPV kan smitte fra hud som ikke er dekket av kondom. Smitte kan ogs\u00e5 forekomme ved seksuell kontakt selv om det ikke er gjennomf\u00f8rt samleie.\n\nTall fra Kreftregisteret viser at HPV\u2013infeksjoner hvert \u00e5r f\u00f8rer til at:\n\u2022 Rundt 5000 kvinner f\u00e5r alvorlige celleforandringer og m\u00e5 fjerne en del av livmorhalsen. Det \u00f8ker risikoen for tidlig f\u00f8dsel og senabort.\n\u2022 Det utvikles rundt 300 tilfeller av andre kreftformer hos b\u00e5de menn og kvinner.\n\nFra h\u00f8sten 2017 ble HPV\u2013vaksinen Gardasil byttet ut med Cervarix i Norge. Vi bruker alts\u00e5 ikke lenger Gardasil, som er vaksinetypen p\u00e5standen handler om.\n\nCervarix beskytter mot de to HPV-virusene som for\u00e5rsaker 70 prosent av alle tilfeller av livmorhalskreft. I tillegg kan vaksinen gi betydelig beskyttelse mot noen andre HPV-typer.\n\nEffekten av vaksinen er langvarig, kanskje varer den livet ut. Det er forel\u00f8pig ingen tegn til at beskyttelsen avtar for dem som ble vaksinert f\u00f8rst.\n\nSom alle andre vaksiner, kan ogs\u00e5 HPV-vaksinen gi bivirkninger. If\u00f8lge Folkehelseinstituttet (FHI) er de vanligste bivirkningene av Cervarix kortvarige plager som \u00f8mhet, r\u00f8dhet og hevelse der vaksinen ble satt, hodepine, tr\u00f8tthet og muskelplager.\n\nI 2018 var 88 prosent av alle 16 \u00e5r gamle jenter i Norge vaksinert mot HPV, viser tall fra FHI. Det var en \u00f8kning fra 67 prosent i 2013.\n\nP\u00e5standen vi faktasjekker ble publisert p\u00e5 nettstedet Powered by nature. Nettstedet har publisert noen blogginnlegg, men ser i hovedsak ut til \u00e5 selge \u00abunike produkter til hjelp p\u00e5 veien til en optimal helse\u00bb.\n\nHer finner man blant annet produkter som skal beskytte mot elektromagnetisk str\u00e5ling og utstyr til \u00e5 gj\u00f8re vannet i springen \u00ablikt det du finner ute i naturen\u00bb.\n\nTormod Holt, som st\u00e5r bak Powered by nature, opplyser til Faktisk.no at teksten er publisert p\u00e5 flere utenlandske nettsteder.\n\nHan viser blant annet til nettsiden til organisasjonen Children's Health Defense, som publiserte teksten 8. oktober. Holt bekrefter at det er denne teksten som har blitt oversatt og publisert p\u00e5 Powered by nature.\n\nHolt legger til at p\u00e5standen ikke \u00aber v\u00e5r\u00bb, men at \u00abvi bare videreformidler det mange sier\u00bb.\n\nRobert F. Kennedy jr., som er oppf\u00f8rt som forfatter av teksten, er en kjent amerikansk vaksinekritiker. Han er s\u00f8nnen til tidligere justisminister Robert F. Kennedy og nev\u00f8en til den tidligere amerikanske presidenten John F. Kennedy.\n\nI mai publiserte det amerikanske nettstedet Politico et innlegg der to av s\u00f8sknene og niesen til Kennedy jr. tok et oppgj\u00f8r med hans vaksineskepsis:\n\nIf\u00f8lge avisen New York Times er Kennedy jr. styreleder i Children\u2019s Health Defense, en organisasjon kjent for sin aktivisme mot vaksiner. P\u00e5 nettsiden sin antyder organisasjonen at \u00f8kningen i astma, autisme og diabetes blant barn har en sammenheng med blant annet vaksiner.\n\nUtviklingsdirekt\u00f8r i Children\u2019s Health Defense, Rita Shreffler, bekrefter p\u00e5 e-post at det er Robert F. Kennedy jr. som har skrevet artikkelen som er gjengitt p\u00e5 Powered by nature. Den originale artikkelen har en annen overskrift enn i den norske utgaven, men innholdet er det samme.\n\nFaktisk.no har spurt overlege ved avdeling for klinisk patologi ved Universitetssykehuset i Nord-Norge (UNN), Sveinung Wergeland S\u00f8rbye, om p\u00e5standen i overskriften er riktig.\n\n\u2013 Nei, er det kontante svaret fra S\u00f8rbye.\n\nI studien det vises til i blogginnlegget ble over 5400 kvinner vaksinert. 293 av dem hadde en p\u00e5g\u00e5ende HPV-infeksjon. Halvparten av disse fikk HPV-vaksinen Gardasil, mens resten fikk placebo.\n\nStudien viste at 31 kvinner i vaksinegruppen utviklet celleforandringer i l\u00f8pet av oppf\u00f8lgingsperioden, mens det samme gjaldt for 19 kvinner i placebogruppen. Forskjellen mellom det to gruppene var imidlertid ikke statistisk signifikant.\n\nDet inneb\u00e6rer at man ikke kunne utelukke at forskjellen skyldtes tilfeldigheter.\n\n\u2013 I denne studien viste det seg i ettertid at flere av kvinnene i vaksinegruppen hadde unormal cellepr\u00f8ve f\u00f8r de fikk HPV-vaksinen, enn kvinnene i placebogruppen, sier S\u00f8rbye.\n\n\u2013 Dermed ville forskjellen v\u00e6rt den samme, uavhengig av om de hadde f\u00e5tt HPV-vaksine eller ikke.\n\nIf\u00f8lge S\u00f8rbye er den forebyggende effekten av HPV-vaksinen like god for kvinner som tidligere har hatt en HPV-infeksjon som for dem som ikke har hatt det.\n\nFor kvinner som har en p\u00e5g\u00e5ende HPV\u2013infeksjon er situasjonen litt annerledes. For dem er risikoen for celleforandringer og kreft for\u00e5rsaket av denne HPV\u2013infeksjonen uendret, uavhengig av om de tar HPV\u2013vaksine eller ikke. De vil imidlertid v\u00e6re beskyttet mot nye infeksjoner dersom de tar vaksinen.\n\n\u2013 Kvinner med positiv HPV\u2013test m\u00e5 f\u00f8lges opp inntil testen er negativ, uavhengig av om de tar HPV\u2013vaksinen eller ikke, understreker S\u00f8rbye.\n\nDe andre grafene og tabellene som det vises til i blogginnlegget, kommer if\u00f8lge S\u00f8rbye fra studier i forskjellige land. Flere av dem viser at det har v\u00e6rt en \u00f8kning i antall tilfeller av livmorhalskreft etter at HPV-vaksinen ble innf\u00f8rt. Dette gjelder ogs\u00e5 for Norge.\n\n\u2013 En del av grafene er korrekte isolert sett. Det har v\u00e6rt en \u00f8kning i antall tilfeller av livmorhalskreft i enkelte land, men ikke i de aldersgruppene som har f\u00e5tt vaksine, og \u00f8kningen er ikke sett blant HPV\u2013vaksinerte, p\u00e5peker S\u00f8rbye.\n\nKreftregisteret, som samler data om alle krefttilfeller i Norge, opplyser til Faktisk.no at ingen av dem som har tatt HPV-vaksine gjennom barnevaksinasjonsprogrammet, s\u00e5 langt har utviklet livmorhalskreft. De er imidlertid fortsatt s\u00e5 unge at de ikke har n\u00e5dd alderen da det er vanligst \u00e5 f\u00e5 denne krefttypen.\n\nDe eldste som har blitt HPV-vaksinert gjennom barnevaksinasjonsprogrammet, er 22 \u00e5r. Forekomsten av livmorhalskreft begynner if\u00f8lge Kreftregisteret \u00e5 \u00f8ke i slutten av 20-\u00e5rene, og er p\u00e5 sitt h\u00f8yeste blant kvinner i aldersgruppen 35\u201339 \u00e5r.\n\nKreftregisteret venter at det etter hvert kan komme tilfeller av livmorhalskreft ogs\u00e5 blant HPV-vaksinerte. Dette skyldes at noen kan v\u00e6re smittet f\u00f8r de tok vaksinen, og at vaksinen ikke beskytter mot alle HPV-varianter.\n\nI Norge anbefales kvinner mellom 25 og 69 \u00e5r \u00e5 ta cellepr\u00f8ve hvert tredje \u00e5r. Dette screening-programmet har hatt gode resultater, if\u00f8lge Sveinung Wergeland S\u00f8rbye.\n\n\u2013 Mange tilfeller av kreft er blitt oppdaget i tidlig stadium p\u00e5 grunn av bedre screening enn f\u00f8r, slik at d\u00f8deligheten av livmorhalskreft har g\u00e5tt ned i de fleste land med screening, sier han.\n\nP\u00e5 sp\u00f8rsm\u00e5l om det finnes troverdig forskning som viser at HPV\u2013vaksinen \u00f8ker faren for kreft hos dem som allerede er smittet, er svaret fra S\u00f8rbye, nei.\n\nTil de som er usikre p\u00e5 om de skal ta HPV\u2013vaksinen, har overlegen f\u00f8lgende r\u00e5d:\n\n\u2013 Ta HPV-vaksinen. Den virker best f\u00f8r smitte, men selv ved en p\u00e5g\u00e5ende HPV\u2013infeksjon er det lurt \u00e5 ta vaksine for \u00e5 redusere risikoen for nye infeksjoner og for \u00e5 bli smittet av partneren p\u00e5 nytt.", "lang": "no"}