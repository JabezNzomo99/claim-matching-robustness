{"title": "Affinit\u00e0 e divergenze tra Farage e Grillo in Europa", "subtitle": "", "author": "pagellapolitica.it", "date": null, "vclaim_id": "vclaim-id-1682", "url": "https://pagellapolitica.it/dichiarazioni/7661/affinita-e-divergenze-tra-farage-e-grillo-in-europa", "vclaim": "Ai primi giorni di gennaio il Movimento 5 Stelle \u00e8 stato protagonista di una vicenda piuttosto concitata al Parlamento Europeo. Domenica 8 gennaio \u00e8 stata diffusa la notizia di trattative avanzate tra il gruppo degli europarlamentari del M5S per abbandonare l\u2019attuale gruppo politico a cui sono iscritti (l\u2019EFDD, Europa della Libert\u00e0 e della Democrazia Diretta) ed entrare in un altro, l\u2019ALDE (Alleanza dei Democratici e dei Liberali per l\u2019Europa). La decisione, che ha ricevuto critiche interne, \u00e8 stata messa ai voti online dal M5S e approvata, ma luned\u00ec 9 gennaio il leader dell\u2019ALDE Guy Verhofstadt ha detto che l\u2019accordo era saltato.\n\nOspite di poco dopo questa vicenda, il vicepresidente della Camera Luigi Di Maio ha difeso il comportamento del M5S. Ha sottolineato che, in realt\u00e0, l\u2019accordo politico con l\u2019EFDD - il cui leader ed esponente pi\u00f9 celebre \u00e8 il britannico Nigel Farage dell\u2019UKIP - si basava su poche vere affinit\u00e0.\n\nDi Maio ha detto che gli eurodeputati del Movimento avevano votato in accordo con l\u2019EFDD solo un quarto delle volte. Anche il suo compagno di movimento Danilo Toninelli ha ripetuto questo dato, aggiungendo che invece tra ALDE ed eurodeputati del M5S c\u2019era stato l\u2019accordo in circa due terzi delle votazioni (qui a 8\u2019 30\u2019\u2019). Vediamo chi vota con chi all\u2019Europarlamento.\n\nLa prima cosa da notare \u00e8 che l\u2019EFDD \u00e8 sostanzialmente un\u2019alleanza tra il gruppo dell\u2019UKIP e quello del M5S. Su un totale di 42 membri attuali, venti sono britannici e membri dell\u2019UKIP, quindici sono italiani e membri del M5S; altri sette vengono da sei partiti e paesi diversi (l\u2019unico paese - e partito - ad averne due \u00e8 la Svezia con i nazionalisti di SD). Dopo il fallimento dell\u2019alleanza con l\u2019ALDE due eurodeputati, Marco Affronte e Marco Zanni, hanno lasciato il gruppo del M5S - rispettivamente per i Verdi e per l\u2019ENF - che fino ad allora contava 17 membri.\n\nIl gruppo \u00e8 nato all\u2019indomani delle elezioni europee del 2014 ed \u00e8 una continuazione dell\u2019EFD, il gruppo all\u2019Europarlamento a cui aderiva l\u2019UKIP nella precedente legislatura. Fin dall\u2019inizio, gli esponenti del M5S precisarono che all\u2019interno dell\u2019EFDD ci sarebbe stata libert\u00e0 di voto. Anche in quel caso l\u2019alleanza venne votata online.\n\nAll\u2019interno di questa alleanza, in effetti, le divergenze sono state frequenti. Il database pi\u00f9 ampio a disposizione sulle votazioni del Parlamento Europeo \u00e8 quello di , un progetto lanciato nel 2009 che fornisce analisi e dati sulla politica europea. Nel blog del progetto vengono analizzate diverse questioni di attualit\u00e0 grazie al database, e un post dell\u20198 gennaio si \u00e8 occupato proprio della coerenza tra i voti del gruppo del M5S all\u2019Europarlamento, l\u2019UKIP e gli altri gruppi politici. Il grafico successivo riporta quante volte gli europarlamentari del M5S hanno votato insieme ai loro compagni di gruppo, e quante invece in accordo con altri, su un totale di oltre 4.700 votazioni.\n\nCome si vede, l\u2019accordo tra il M5S e l\u2019UKIP c\u2019\u00e8 stato solo nel 27,1 per cento dei casi. \u00c8 una percentuale costante nella legislatura: gi\u00e0 ad aprile del 2015 rilevava una posizione differente tra UKIP e M5S nel 27 per cento delle votazioni. Gli effetti sono stati a volte paradossali, come quando i membri dell\u2019UKIP si sono astenuti nella votazione sul documento di risposta dell\u2019EFDD ai piani della Commissione Europea per il 2015.\n\nNotevole il fatto che l\u2019accordo del M5S sia maggiore con tutti gli altri gruppi all\u2019Europarlamento presi in considerazione da (cio\u00e8 tutti tranne i nazionalisti euroscettici dell\u2019ENF, gruppo creato a met\u00e0 2015). Le percentuali variano dal 35,3 per cento nel caso dei Conservatori e Riformisti Europei (ECR) al massimo che si raggiunge con la Sinistra Unitaria Europea (GUE/NGL). Quest\u2019ultimo gruppo ha votato come il M5S circa tre quarti delle volte (74,2 per cento).\n\nE l\u2019ALDE? Con i liberali, l\u2019accordo si \u00e8 verificato in circa met\u00e0 delle occasioni (50,3 per cento): pi\u00f9 di quanto sia avvenuto con il Partito Popolare Europeo (fermo al 41,4), ma meno della sinistra del GUE e degli stessi Socialdemocratici (57,9 per cento), per non parlare dei Verdi europei - il cui consenso con il M5S raggiunge il 72,9 per cento.\n\nAnnunciando la votazione online, il blog di Grillo aveva scritto che era stato fatto \u201cun tentativo di dialogo\u201d proprio con i Verdi, che per\u00f2 avrebbero declinato. Sulle ragioni precise del rifiuto c\u2019\u00e8 stata una polemica a distanza con il capogruppo dei Verdi Reinhard B\u00fctikofer, secondo il quale il M5S avrebbe insistito per \u201cun paio di posizioni importanti\u201d.", "lang": "it"}