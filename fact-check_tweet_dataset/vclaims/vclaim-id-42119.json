{"title": "Nei, antall d\u00f8gnplasser i barne- og ungdomspsykiatrien \u00f8ker ikke", "subtitle": "Da Bent H\u00f8ie (H) ble helseminister i 2013, var det 313 d\u00f8gnplasser i BUP. Etter ett \u00e5r med H\u00f8ie som helseminister, var antall d\u00f8gnplasser redusert til 301.", "author": "www.faktisk.no", "date": null, "vclaim_id": "vclaim-id-42119", "url": "https://www.faktisk.no/faktasjekker/vNV/nei-antall-dognplasser-i-barne-og-ungdomspsykiatrien-oker-ikke", "vclaim": "I forbindelse med flere saker om \u00abet skjult nettverk av unge jenter p\u00e5 Instagram, som deler bilder og video av depresjoner, selvskading, selvmordstanker og i verste fall sine egne selvmordsfors\u00f8k\u00bb, publiserte NRK 14. november en artikkel om tilstanden i barne- og ungdomspsykiatrien (BUP).\n\nI artikkelen med tittelen \u00abProvosert av H\u00f8ie: \u2013 Vi fremst\u00e5r som tullinger\u00bb, siteres helseminister Bent H\u00f8ie (H) p\u00e5 f\u00f8lgende:\n\n\u2013 Vi \u00f8ker antall d\u00f8gnplasser i barne- og ungdomspsykiatrien (BUP), og vi \u00f8ker antall behandlere til barn og unge.\n\nNRK har intervjuet flere ansatte i BUP. De kjenner seg ikke igjen i H\u00f8ies beskrivelse av situasjonen. Avdelingsleder ved barne- og ungdomspsykiatrisk avdeling ved Oslo universitetssykehus, Heini Ringel, uttaler f\u00f8lgende til NRK:\n\n\u2013 N\u00e5r v\u00e5r overordnede p\u00e5st\u00e5r at vi har vekst, og vi ikke ser noe til denne veksten s\u00e5 framst\u00e5r vi litt som tullinger. For oss er det veldig prek\u00e6rt n\u00e5.\n\u2022 Vi \u00f8ker antall behandlere til barn og unge.\n\nI denne faktasjekken skal vi se n\u00e6rmere p\u00e5 den f\u00f8rste p\u00e5standen. Den andre p\u00e5standen har vi tatt for oss i en annen faktasjekk:\n\nFaktisk.no har spurt Helse- og omsorgsdepartementet om hva som ligger til grunn for H\u00f8ies p\u00e5stand om at regjeringen \u00f8ker antall d\u00f8gnplasser i barne- og ungdomspsykiatrien. Som svar f\u00e5r vi oversendt tall fra fra Statistisk sentralbyr\u00e5 (SSB) og Samdata. Tallene er ogs\u00e5 tilgjengelige hos Helsedirektoratet.\n\nDepartementet gj\u00f8r oppmerksom p\u00e5 at Helsedirektoratet for kort tid siden opplyste dem om at tallene for Oslo Universitetssykehus fra 2013 til 2017 m\u00e5 oppjusteres med \u00e5tte plasser.\n\nBent H\u00f8ie ble helseminister da H\u00f8yre og Frp tok over regjeringsmakten h\u00f8sten 2013. Derfor ser vi p\u00e5 utviklingen fra 2013 til 2018, som er de siste tilgjengelige tallene.\n\nTallene viser at det ved utgangen av 2013 var 313 d\u00f8gnplasser i BUP. Da hadde Bent H\u00f8ie overtatt helseministerposten etter Jonas Gahr St\u00f8re (Ap). Ved utgangen av 2014, da H\u00f8ie hadde v\u00e6rt helseminister i over ett \u00e5r, var antall d\u00f8gnplasser redusert til 301.\n\nI \u00e5rene som f\u00f8lger ser vi en en liten \u00f8kning, f\u00f8r det flater ut i 2017 og 2018 p\u00e5 310 d\u00f8gnplasser. Det er tre f\u00e6rre enn da H\u00f8ie tok over som helseminister i 2013.\n\nTall over antall d\u00f8gnplasser i 2019 publiseres ikke f\u00f8r v\u00e5ren 2020. Faktisk.no har derfor kontaktet alle de 20 helseforetakene som st\u00e5r oppf\u00f8rt med d\u00f8gnplasser i Helsedirektoratets statistikk. Vi har spurt foretakene om det var noen endring i antallet d\u00f8gnplasser fra 2018 til 2019. Ingen sier at det har v\u00e6rt noen \u00f8kning i antall d\u00f8gnplasser fra i fjor til i \u00e5r.\n\nDet er alts\u00e5 ingenting som tyder p\u00e5 at Bent H\u00f8ies p\u00e5stand stemmer.\n\nP\u00e5 sp\u00f8rsm\u00e5l om hvorfor han likevel hevder at antall d\u00f8gnplasser \u00f8ker, gir H\u00f8ie f\u00f8lgende svar:\n\n\u2013 Antall d\u00f8gnplasser i barne- og ungdomspsykiatrien har \u00f8kt jevnt under denne regjeringen. If\u00f8lge SSBs statistikk var det 337 d\u00f8gnplasser i BUP i 2003. Under den r\u00f8dgr\u00f8nne regjeringen gikk antall plasser nedover, og i 2014 n\u00e5dde antall d\u00f8gnplasser bunnpunktet med 301. Etter regjeringsskiftet snudde trenden, og fra 2014 til 2018 \u00f8kte antall d\u00f8gnplasser fra 301 til 310 i 2018. Alle endringer krever noe tid for planlegging, dette er ikke gjort over natten. Det er derfor rimelig at en ny trend ikke kunne spores umiddelbart ved regjeringsskiftet.\n\nH\u00f8ie har alts\u00e5 valgt \u00e5 regne med antall d\u00f8gnplasser i 2013 i sitt regnestykke, men setter heller 2014 som start\u00e5r. Med et slikt regnestykke f\u00e5r man en \u00f8kning. 2014 er bunn\u00e5ret mellom 2013 og 2018.\n\nI 2014 hadde Bent H\u00f8ie v\u00e6rt helseminister i over ett \u00e5r. Det er ikke naturlig \u00e5 fjerne en dr\u00f8y sjettedel av H\u00f8ies ministerperiode n\u00e5r vi skal unders\u00f8ke om antall d\u00f8gnplasser \u00f8ker under denne regjeringen.\n\nN\u00e5r Bent H\u00f8ie uttaler at \u00abvi \u00f8ker antall d\u00f8gnplasser\u00bb, i stedet for \u00abvi har \u00f8kt antall d\u00f8gnplasser\u00bb, skaper han et inntrykk av at det p\u00e5g\u00e5r en \u00f8kning i dag, ikke bare at det har funnet sted en \u00f8kning tidligere (Faktisk.nos uthevinger).\n\nI 2017 og 2018 var antallet d\u00f8gnplasser 310. If\u00f8lge helseforetakene Faktisk.no har kontaktet, har det heller ikke har v\u00e6rt noen \u00f8kning i 2019. Det p\u00e5g\u00e5r alts\u00e5 ikke noen \u00f8kning i antall d\u00f8gnplasser i barne- og ungdomspsykiatrien i dag, og det er f\u00e6rre slike plasser enn det var da H\u00f8ie tiltr\u00e5dte.\n\u2022 Ved utgangen av 2013, da H\u00f8ie hadde overtatt som helseminister, var det 313 d\u00f8gnplasser i barne- og ungdomspsykiatrien. I 2018 var tallet 310. Det er tre plasser f\u00e6rre enn i 2013.\n\u2022 Faktisk.no har kontaktet alle helseforetakene for \u00e5 h\u00f8re om det har skjedd en endring i antall d\u00f8gnplasser fra 2018 til 2019. Alle avviser at det har skjedd en \u00f8kning.\n\nP\u00e5standen om at regjeringen \u00f8ker antall d\u00f8gnplasser i barne- og ungdomspsykiatrien, er feil.", "lang": "no"}