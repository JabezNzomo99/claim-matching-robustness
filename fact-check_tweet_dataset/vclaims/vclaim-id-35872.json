{"title": "Nei, antall voldsanmeldelser \u00f8kte ikke med 16,4 prosent mellom 2015 og 2019", "subtitle": "En stor del av \u00f8kningen skyldes en endring i hvordan politiet registrerer voldsanmeldelser.", "author": "www.faktisk.no", "date": null, "vclaim_id": "vclaim-id-35872", "url": "https://www.faktisk.no/faktasjekker/Kvn/nei-antall-voldsanmeldelser-okte-ikke-med-164-prosent-mellom-2015-og-2019", "vclaim": "I en artikkel Politidirektoratet (POD) publiserte 29. januar st\u00e5r det at antallet voldsanmeldelser \u00f8kte med 16,4 prosent mellom 2015 og 2019. Tallet ble opprinnelig gjengitt i Aftenposten, men etter at denne faktasjekken ble publisert, har artikkelen blitt rettet.\n\n\u2013 Ogs\u00e5 i \u00e5r ser vi en \u00f8kning av anmeldte voldslovbrudd. Selv om \u00f8kningen i antall voldslovbrudd totalt sett er beskjeden, er det alvorlig n\u00e5r vi ser p\u00e5 utviklingen fra 2015. Alvorlige voldsforbrytelser er et av politiets prioriterte omr\u00e5der.\n\nStemmer det at antall voldsanmeldelser \u00f8kte med 16,4 prosent fra 2015 til 2019? Det skal vi se n\u00e6rmere p\u00e5 i denne faktasjekken.\n\nFaktisk.no tar kontakt med POD for \u00e5 sp\u00f8rre om hva som er grunnlaget for p\u00e5standen om at det var 16,4 prosent flere voldsanmeldelser i 2019 enn i 2015. Vi f\u00e5r svar fra seksjonssjef Harald B\u00f8hler i PODs fagavdeling.\n\n\u2013 N\u00e5r en kun ser p\u00e5 kriminalitetstypen vold, ser en at denne har steget slik som gjengitt i nyhetssaken, skriver B\u00f8hler i en e-post.\n\nKriminalitetstypen vold omfatter blant annet kroppskrenkelse, trusler, mishandling i n\u00e6re relasjoner, menneskehandel og lovbrudd beg\u00e5tt mot grupper med s\u00e6rskilt vern.\n\n\u2013 I forbindelse med innf\u00f8ringen av ny straffelov 1. oktober 2015 fikk alle lovbruddene i den nye loven nye statistikkoder. Tilordningen av disse ble dessuten noe endret.\n\nDet betyr at det som kalles \u00abvoldsanmeldelse\u00bb etter 2015 ikke n\u00f8dvendigvis er det samme som det som ble kalt \u00abvoldsanmeldelse\u00bb frem til 2015.\n\nI artikkelen POD publiserte 29. januar, finner vi en tabell som viser utviklingen innenfor de forskjellige typene kriminalitet.\n\nHer ser vi at kriminalitetstypen \u00abvold\u00bb \u00f8kte med 16,4 prosent i perioden 2015 til 2019. I tabellen kan man ogs\u00e5 se at kriminalitetstypen \u00ab\u00f8konomi\u00bb har \u00f8kt med 151,4 prosent i samme tidsrom.\n\nEn kriminalitetstype omfatter flere forskjellige undergrupper av lovbrudd. B\u00f8hler presiserer at det er bedre \u00e5 se p\u00e5 utviklingen i undergruppene, siden en kategori som \u00abvold\u00bb inneholder b\u00e5de alvorlige og mindre alvorlige lovbrudd:\n\n\u2013 Eksempelvis er det en \u00f8kning i antallet kroppskrenkelser p\u00e5 10,1 prosent siden 2015, skriver han.\n\nI tabellen fra PODs nettsider kan vi se en \u00f8kning p\u00e5 16,4 prosent i antall voldsanmeldelser mellom 2015 og 2019. Det politiet kaller \u00abvoldslovbrudd\u00bb var, som B\u00f8hler opplyser, ikke det samme i 2015 som det er i \u00e5rene etter.\n\nDen st\u00f8rste endringen i PODs voldsanmeldelsestall skjer fra 2015 til 2016. Da \u00f8kte antall voldsanmeldelser tilsynelatende med 11,7 prosent. \u00d8kningen fra 2016 til 2019 er p\u00e5 4,2 prosent.\n\nI 2015 tr\u00e5dte den nye straffeloven, som ble vedtatt i 2005, i kraft. Fra og med 2016 f\u00f8rte dette til endringer i m\u00e5ten politiet kategoriserer lovbrudd p\u00e5. Blant annet ble flere lovbrudd som tidligere ikke ble regnet som voldskriminalitet, inkludert i kategorien \u00abvold\u00bb.\n\nI samme rapport finner vi en tabell som viser utviklingen i voldsanmeldelser mellom 2012 og 2016:\n\nI en fotnote til tabellen st\u00e5r det at \u00f8kningen fra 2015 til 2016 f\u00f8rst og fremst skyldes endringene i straffeloven:\n\nVidere st\u00e5r det at 2043 av voldsanmeldelsene i 2016 h\u00f8rte til blant lovbruddene som ble flyttet fra kategorien \u00abannet\u00bb til kategorien \u00abvoldsforbrytelser\u00bb. Det st\u00e5r ogs\u00e5 at den \u00abreelle \u00f8kningen\u00bb var p\u00e5 1271 voldsanmeldelser, ikke 3314.\n\nFra og med 2016 blir alts\u00e5 flere anmeldelser kategorisert som \u00abvoldsforbrytelser\u00bb enn tidligere. Det betyr at tallene for 2015 og tallene for 2016 ikke kan sammenlignes, siden de ikke legger samme definisjon av \u00abvoldsanmeldelse\u00bb til grunn.\n\nMens POD tar forbehold om endringene i straffeloven i Strasak-rapporten fra 2016, er dette frav\u00e6rende i artikkelen direktoratet publiserte 29. januar. Der st\u00e5r det:\n\nHer nevnes det alts\u00e5 ikke at en stor del av \u00f8kningen skyldes endringer i hva som blir regnet som voldslovbrudd.\n\nAt antall registrerte voldsanmeldelser blir h\u00f8yere p\u00e5 grunn av en endring i hva som regnes som vold, er ikke det samme som at det faktisk blir flere voldsanmeldelser.\n\nFaktisk.no har spurt POD om hvor stor \u00f8kning det var i antall voldsanmeldelser mellom 2015 til 2019 dersom samme begrep om \u00abvoldsanmeldelse\u00bb legges til grunn for hvert \u00e5r.\n\n\u2013 En \u00f8kning i antallet saker kan dels skyldes lovendringen, og dels en reell \u00f8kning i antall saker som ogs\u00e5 ville v\u00e6rt straffbare etter gammel lov, skriver seksjonssjef B\u00f8hler.\n\n\u2013 Om man for 2015 legger til de statistikkgruppene som ble tilordnet kriminalitetstypen \u00abvold\u00bb ved innf\u00f8ringen av 2005-loven, ville endringen v\u00e6rt i st\u00f8rrelsesorden seks prosent.\n\nN\u00e5r vi tar h\u00f8yde for at definisjonen av voldskriminalitet er endret, \u00f8kte alts\u00e5 antall voldsanmeldelser med om lag seks prosent, ikke 16,4 prosent, fra 2015 til 2019. \u00d8kningen er mindre enn halvparten av det POD skriver i artikkelen sin\n\nB\u00f8hler presiserer imidlertid at det ikke er mulig \u00e5 gi et helt korrekt svar p\u00e5 hvor stor den \u00abreelle \u00f8kningen\u00bb har v\u00e6rt. Dette skyldes blant annet at definisjonen av s\u00e6rskilte yrkesgrupper, som har et s\u00e6rlig vern i loven, er utvidet. Hvis vi hadde justert for dette, er det sannsynlig at tallet ville ha v\u00e6rt noe lavere enn seks prosent.\n\nUansett er det feil at antall voldsanmeldelser har \u00f8kt med 16,4 prosent siden 2015, slik Politidirektoratet hevdet i artikkelen som ble publisert 29. januar.", "lang": "no"}