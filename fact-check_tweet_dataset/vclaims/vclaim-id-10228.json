{"title": "Advarslen mod facebook-hackeren fra Sk\u00e5ne er det rene v\u00e5s", "subtitle": "Med j\u00e6vne mellemrum bliver navngivne personer h\u00e6ngt ud p\u00e5 Facebook som ondskabsfulde hackere, hvis h\u00f8jeste \u00f8nske er at frar\u00f8ve dig penge eller overtage din Facebook-profil.\n\nAngiveligt ans\u00f8ger hackerne dig om venskab p\u00e5 Facebook, og er du s\u00e5 letsindig at godkende venneanmodningen, er det kun et sp\u00f8rgsm\u00e5l om tid, f\u00f8r din bankkonto er tom, og din facebookprofil tilh\u00f8rer en anden.", "author": "www.mm.dk", "date": "2020-01-08", "vclaim_id": "vclaim-id-10228", "url": "http://www.mm.dk/tjekdet/artikel/advarslen-om-facebook-hackeren-fra-skaane-er-det-rene-vaas#fact1", "vclaim": "Med j\u00e6vne mellemrum bliver navngivne personer h\u00e6ngt ud p\u00e5 Facebook som ondskabsfulde hackere, hvis h\u00f8jeste \u00f8nske er at frar\u00f8ve dig penge eller overtage din Facebook-profil.\n\nAngiveligt ans\u00f8ger hackerne dig om venskab p\u00e5 Facebook, og er du s\u00e5 letsindig at godkende venneanmodningen, er det kun et sp\u00f8rgsm\u00e5l om tid, f\u00f8r din bankkonto er tom, og din facebookprofil tilh\u00f8rer en anden.\n\nOg lige nu deler adskillige danskere (igen) en advarsel mod en person med navnet Magnus Falkerup, der angiveligt bor i Sk\u00e5ne, og som h\u00e6vdes at v\u00e6re hacker.\n\nMen ogs\u00e5 den advarsel er det rene fup.\n\nFor uanset hvor dygtig en hacker du er oppe imod, vil vedkommende ikke kunne overtage din facebookprofil eller bankkonto blot gennem et venskab p\u00e5 Facebook. Det vil kr\u00e6ve, at du for eksempel bliver lokket til at gemme en fil p\u00e5 din computer, eller at du udleverer dine passwords.\n\nOg i \u00f8vrigt er det ikke f\u00f8rste gang, at den navngivne svensker h\u00e6nges ud p\u00e5 Facebook. Advarsler mod Magnus Falkerup har cirkuleret i flere omgange p\u00e5 b\u00e5de dansk og alverdens andre sprog.\n\nFupnumrene, der bliver delt ivrigt p\u00e5 Facebook, h\u00e6nger ofte personer ud med helt almindelige navne. S\u00e5 ud over at v\u00e6re lodret forkerte, s\u00e5 er opslagene faktisk ogs\u00e5 til stor last for de personer, der er s\u00e5 uheldige at b\u00e6re det udsk\u00e6ldte navn. S\u00e5 st\u00f8der du p\u00e5 opslag p\u00e5 sociale medier, der h\u00e6nger en navngiven person ud, s\u00e5 hold dig fra tasterne.\n\nOg lige nu er det alts\u00e5 g\u00e5et grueligt galt for Magnus Falkerup i Sk\u00e5ne, der m\u00e5 finde sig i mobning og chikane p\u00e5 Facebook, mens spredningen af den falske advarsel st\u00e5r p\u00e5.\n\nL\u00c6S OGS\u00c5: M\u00e5 du h\u00e6nge andre ud p\u00e5 nettet som svindlere?\n\nOg det bliver ikke bedre af, at det ikke er f\u00f8rste gang, at netop den advarsel g\u00e5r viralt. I flere omgange har blandt andet b\u00e5de en svensk og norsk version med samme tekst cirkuleret p\u00e5 Facebook. Ogs\u00e5 dengang gjorde medier i de to lande opm\u00e6rksom p\u00e5, at advarslen var fup. De opfordrede facebookbrugere til at t\u00e6nke sig om, inden de en anden gang klikker p\u00e5 del-knappen.\n\nAdskillige svenske og norske brugere gik dengang da ogs\u00e5 til angreb p\u00e5 opslaget med det falske budskab og fortalte, at advarslen er fup og g\u00e5r ud over personer med samme navn.\n\nMen selvom du ikke beh\u00f8ver frygte sk\u00e5nske Magnus, s\u00e5 skal du dog altid v\u00e6re p\u00e5passelig med at godkende venneanmodninger eller beskeder fra brugere, du slet ikke ved, hvem er.\n\nMan b\u00f8r vitterlig t\u00e6nke sig grundigt om, f\u00f8r man deler grove p\u00e5stande om et andet menneske p\u00e5 sociale medier. Det vidner en seks \u00e5r gammel sag om, der blandt andet involverede en mor til en dengang 14 \u00e5r gammel pige.\n\nEfter en mand havde stillet hendes datter seksuelle sp\u00f8rgsm\u00e5l i private beskeder p\u00e5 Facebook, sendte moren en advarsel ud i et opslag p\u00e5 det sociale medie. Opslaget blev delt mere end 8.000 gange og viste et profilbillede af manden med teksten:\n\n\"Pas p\u00e5 jeres piger! Manden er 31 og kontakter mindre\u00e5rige og sp\u00f8rger ind til deres sexliv, og han er tydeligvis ligeglad med alder\".\n\nSenere fortr\u00f8d hun, at hun havde gjort det. For manden p\u00e5 profilbilledet viste sig at v\u00e6re den dengang 28-\u00e5rige Benjamin Holstebroe fra Aarhus, og han havde intet med sagen at g\u00f8re.\n\nBenjamin Holstebroe har tidligere m\u00e5tte st\u00e5 og frem for at stoppe et k\u00e6debrev p\u00e5 Facebook om ham. Han blev h\u00e6ngt ud som p\u00e6dofil. Her bliver han interviewet af DR.\n\nEt 11 \u00e5r gammelt billede af ham var blevet misbrugt af den person, der havde skrevet til de unge piger. Benjamin Holstebroe fortalte til TV 2, at han hverken var eller er p\u00e6dofil.\n\n\"Jeg havde overhovedet ikke overvejet, der kunne v\u00e6re tale om en anden. Ikke engang sendt det en tanke. N\u00e5r jeg ser tilbage nu, s\u00e5 burde jeg jo have gjort det. Det er fuldst\u00e6ndig forf\u00e6rdeligt! Men jeg var bare s\u00e5 frustreret og magtesl\u00f8s. S\u00e5 t\u00e6nker man ikke klart, man vil bare gerne beskytte sin datter,\" sagde moren til datteren, der havde lavet opslaget, hvor hun advarede mod den falske Benjamin Holstebroe, til mx.dk.\n\nHvad kan du g\u00f8re, hvis du vil sikre dig, at du ikke er ved at dele en falsk historie p\u00e5 Facebook om et andet menneske? Her er nogle forslag. 1. Viser profilbilledet ikke et menneske, men for eksempel en tegneseriefigur eller et flag, kan der v\u00e6re tale om en person, der ikke vil genkendes 2. Profilen har meget f\u00e5 venner. 3. Gem profilbilledet p\u00e5 skrivebordet p\u00e5 din computer. Med musen tr\u00e6kker du billedet over s\u00f8gefeltet i Googles billeds\u00f8gemaskine, Google Billeder. Nu vil Google fors\u00f8ge at finde billeder, der ligner personen p\u00e5 billedet. Kig resultaterne igennem \u2013 er der noget, der m\u00e5ske ikke stemmer? 4. Stemmer billedet af en person overens med den angivne alder eller k\u00f8n? 5. Hedder personen noget us\u00e6dvanligt, s\u00e5 kan du pr\u00f8ve at s\u00f8ge p\u00e5 personens navn i Google. 6. Kan du se et telefonnummer, kan du tjekke det p\u00e5 for eksempel 118.dk. Dukker der ikke et resultat op, s\u00e5 kan du bruge Mobilepay. F\u00f8rst angiver du, at du \u00f8nsker at sende 1 kroner til en anden person. Herefter indtaster du telefonnummeret, du har fundet p\u00e5 Facebookprofilen. Nu vil MobilePay ofte oplyse et navn p\u00e5 modtageren. Stemmer det navn med Facebookprofilen? Du skal selvf\u00f8lgelig ikke f\u00f8re transaktionen i Mobilepay til ende, men blot afbryde. 7. Facebook giver mulighed for at udfylde en r\u00e6kke felter, der til sammen tegner et billede af personen bag Facebookprofilen. Det er for eksempel uddannelse, job, interesser osv. Er felterne ikke udfyldt eller i \u00f8vrigt med m\u00e6rkv\u00e6rdigt indhold, s\u00e5 skal dine alarmklokker ringe. Hvis du selv er offer for en falsk p\u00e5stand, eller mener, du har fundet en falsk profil, s\u00e5 kan du anmelde det til Facebook. Se hvordan her.\n\nMange af de skr\u00e6mmende, falske advarsler slutter ofte med en tekst, der opfordrer brugerne til at kopiere og ikke dele opslaget med Facebooks deleknap. Og det er der en ret enkel \u00e5rsag til.\n\nN\u00e5r du kopierer teksten med computerens mus og inds\u00e6tter teksten manuelt p\u00e5 din Facebookv\u00e6g, s\u00e5 vil den eller de personer, der oprindeligt skrev det falske opslag ikke kunne spores. Samtidig sikrer den opfordring, at det falske opslag ikke s\u00e5dan uden videre kan udryddes fra Facebook.\n\nHvis 5.000 brugere deler en s\u00e5dan advarsel med Facebooks deleknap, s\u00e5 forsvinder opslaget hos alle, hvis person nummer 1 sletter det.\n\nHvis Facebook konstaterer, at opslaget indeholder en falsk historie, kan mediet meget let rense budskabet ud, fordi en facebookmedarbejder blot skal finde den person, der f\u00f8rste gang delte opslaget med deleknappen, og slette det.\n\nMed andre ord: Bliver det oprindelige opslag slettet, s\u00e5 forsvinder det hos alle, der siden har delt det med deleknappen. Det sker til geng\u00e6ld ikke, hvis alle f\u00f8lger opfordringen til at kopiere teksten over i et opslag p\u00e5 egen v\u00e6g. P\u00e5 den m\u00e5de kan opslaget blive ved med at l\u00f8be rundt p\u00e5 Facebook.", "lang": "da"}