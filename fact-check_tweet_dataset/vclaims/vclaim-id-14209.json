{"title": "Quante sono le grandi opere pubbliche bloccate in Italia?", "subtitle": "", "author": "pagellapolitica.it", "date": null, "vclaim_id": "vclaim-id-14209", "url": "https://pagellapolitica.it/dichiarazioni/8230/quante-sono-le-grandi-opere-pubbliche-bloccate-in-italia", "vclaim": "\u00abIl vero problema per il Paese e per gli italiani \u00e8 che sono state bloccate e sono tutt\u2019ora bloccate 28 grandi opere e 600 opere tra grandi e minori\u00bb.\n\nIl 21 marzo, la capogruppo di Forza Italia al Senato Anna Maria Bernini ha pubblicato un video su Facebook in cui parla dello stato delle infrastrutture del nostro Paese. Secondo Bernini, in Italia sono tuttora \u00abbloccate\u00bb un grande numero di opere pubbliche: \u00ab28 grandi opere e 600 opere tra grandi e minori\u00bb.\n\nMa \u00e8 davvero cos\u00ec? Abbiamo verificato e i dati citati da Bernini non sono i pi\u00f9 aggiornati.\n\nCon un decreto del 2013, il Ministero delle Infrastrutture e dei Trasporti (Mit) ha stabilito le modalit\u00e0 con cui le regioni e gli enti locali devono redigere e comunicare lo stato delle opere pubbliche ancora incompiute (qui, per esempio, l\u2019elenco anagrafe della Regione Lombardia).\n\nStiamo parlando di opere pubbliche che non sono state completate per qualsiasi motivo, come la mancanza di fondi; cause tecniche, nuove disposizioni o norme; il fallimento o la liquidazione dell\u2019impresa appaltatrice; il mancato interesse al completamento da parte da chi aveva curato l\u2019appalto o di chi se lo era aggiudicato.\n\nL\u2019Osservatorio dei contratti pubblici \u2013 che opera nell\u2019ambito dell'Autorit\u00e0 nazionale anticorruzione (Anac) \u2013 \u00e8 responsabile del monitoraggio, della raccolta e dell'aggiornamento dei dati delle opere di interesse regionale, mentre il Ministero delle Infrastrutture e dei Trasporti (Mit) svolge queste stesse attivit\u00e0 per le opere di interesse nazionale.\n\nCome ha spiegato Ance a , questo database \u00e8 in costante aggiornamento. A marzo 2019, le opere incompiute in Italia sono in totale circa 600 (per un valore pari a circa 53 miliardi di euro). A causa di questa situazione, l\u2019Associazione stima 188 miliardi di euro di mancate ricadute sull\u2019economia e 800.000 posti di lavoro in meno.\n\nCome riportato dal , a dicembre 2018 l\u2019Ance aveva stimato che lo sblocco delle grandi opere ferme (per un valore di 24,6 miliardi di euro) su tutto il territorio nazionale avrebbe prodotto un impatto sull\u2019economia italiana pari a circa 86 miliardi di euro e a 380 mila posti di lavoro.\n\nQuesti dati per\u00f2 non sono pi\u00f9 aggiornati. Come ha spiegato Ance a al 26 marzo 2019 in Italia le grandi opere incompiute sono 49, non pi\u00f9 28. Il valore complessivo stimato \u00e8 di circa 51 miliardi di euro.\n\nDunque, tra dicembre 2018 e marzo 2019 si registra un crescita per quanto riguarda le grandi opere bloccate: nel giro di tre mesi sono aumentate di 21 unit\u00e0. Questa differenza, a detta dell\u2019Ance, \u00e8 giustificata soprattutto dal diverso periodo in cui i dati sono stati elaborati. Probabilmente, l\u2019attenzione che negli ultimi mesi \u00e8 stata dedicata dal dibattito pubblico ad alcune grandi opere - come, ad esempio, la Tav - pu\u00f2 aver contribuito a un aumento delle segnalazioni da parte di cittadini ed imprese.\n\nAnna Maria Bernini ha dichiarato che in Italia sono bloccate 28 grandi opere e 600 tra \u00abgrandi e minori\u00bb. La capogruppo di Forza Italia al Senato \u00e8 leggermente imprecisa.\n\nDa un lato, secondo i dati dell\u2019Associazione nazionale costruttori edili (Ance), \u00e8 vero che sono ferme circa 600 opere pubbliche, di varie dimensioni. Dall\u2019altro lato, per\u00f2, le grandi opere attualmente ferme sono pi\u00f9 di 28, secondo il censimento pi\u00f9 aggiornato: al 26 marzo 2019, in Italia sono 49 le grandi opere bloccate, 21 in pi\u00f9 di quelle citate dall\u2019esponente di Forza Italia. In conclusione, Bernini merita un \u201cC\u2019eri quasi\u201d.", "lang": "it"}