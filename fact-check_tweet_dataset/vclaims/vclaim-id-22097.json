{"title": "Produttivit\u00e0 e costo del lavoro: com'\u00e8 messa davvero l'Italia", "subtitle": "Intervenendo a  L'Aria che tira  il candidato del centro destra alla presidenza del Lazio, Stefano Parisi ha parlato dei record negativi del nostro Paese. Abbiamo verificato le sue affermazioni", "author": "www.agi.it", "date": "2018-01-31T07:00+0100", "vclaim_id": "vclaim-id-22097", "url": "https://www.agi.it/fact-checking/costo_del_lavoro_produttivit_parisi-3431166/news/2018-01-31/", "vclaim": "\u200bIl candidato del centrodestra alla Regione Lazio Stefano Parisi, ospite de L\u2019Aria che tira, lo scorso 29 gennaio ha dichiarato (minuto -34.50): \u201cChe cosa \u00e8 successo in Italia? \u00c8 successo che negli ultimi vent\u2019anni siamo il Paese in cui la produttivit\u00e0, cio\u00e8 quanto il lavoro produce, \u00e8 cresciuta meno di tutti gli altri Paesi europei; il costo del lavoro \u00e8 il pi\u00f9 alto, i lavoratori prendono pochi soldi in tasca e paghiamo molto alto il costo del lavoro per pagare contributi e tasse\u201d.\n\nLa produttivit\u00e0, che come spiega Parisi \u00e8 \u201cquanto il lavoro produce\u201d o meglio l\u2019ammontare di beni e servizi prodotti in un dato periodo, negli ultimi vent\u2019anni ha visto l\u2019Italia fare peggio di chiunque altro in Europa.\n\nLo certifica Eurostat, il servizio statistico della Commissione europea, in questa tabella. Fatto 100 la produttivit\u00e0 del 2010 in ogni singolo Paese, possiamo vedere quanto \u00e8 cresciuta da allora fino al 2016 (ultimo anno per cui ci sono dati disponibili) e quanto era cresciuta dal 1996 al 2010.\n\nNessun altro Paese europeo vede il proprio dato riferito al 2016 inferiore a 100, tranne la Grecia (che segna 94,1). Anche il Paese ellenico, tuttavia, nell\u2019arco dei vent\u2019anni ha fatto meglio dell\u2019Italia. Infatti tra il 1996 e il 2010 la produttivit\u00e0 greca era cresciuta notevolmente. Fatta a 100 la produttivit\u00e0 raggiunta nel 2010, nel 1996 la Grecia era all\u201982,3.\n\nSiamo dunque ufficialmente il Paese con la peggior prestazione in termini di crescita della produttivit\u00e0. Le altri grandi economie del continente, che dunque come l\u2019Italia e a differenza dei Paesi di recente sviluppo economico partivano da una situazione di produttivit\u00e0 gi\u00e0 avanzata, fanno comunque tutte meglio di noi.\n\nLa Germania era al 90,6 nel 1996 (sempre fatto 100 nel 2010) e nel 2016 \u00e8 al 104. La Francia era all\u201987,8 nel 1996 e nel 2016 \u00e8 al 103,4. La Spagna era al 94,4 nel 1996 e venti anni dopo \u00e8 al 105,8. Il Regno Unito era all\u201983,9 nel 1996 e nel 2016 \u00e8 al 104,1.\n\nAncora su Eurostat possiamo verificare che in Italia la parte \u201cnon di stipendio\u201d del costo del lavoro corrisponde percentualmente \u2013 in media \u2013 al 27,4%. Siamo al di sopra della media della Ue a 28, che \u00e8 del 26%, ma non siamo i peggiori in Europa.\n\nParisi ha ragione sulla crescita della produttivit\u00e0 in Italia, che \u00e8 in effetti stata la peggiore in Europa negli ultimi vent\u2019anni (e anche negli ultimi sei fa peggio di noi soltanto la Grecia).\n\nIl candidato di centrodestra alla regione Lazio sbaglia tuttavia sul costo del lavoro: in Italia non \u00e8 il pi\u00f9 alto in Europa, anzi \u00e8 al di sotto della media Ue. Anche la parte \u201cnon di stipendio\u201d del costo del lavoro in Italia, pur al di sopra della media Ue, non \u00e8 un record.", "lang": "it"}