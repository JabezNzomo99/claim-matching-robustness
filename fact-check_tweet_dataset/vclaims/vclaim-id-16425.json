{"title": "Occupazione e turismo: come vanno le cose in Friuli, dove si voter\u00e0 domenica?", "subtitle": "E' vero quello che dice il candidato presidente Sergio Bolzonello? Abbiamo verificato", "author": "www.agi.it", "date": "2018-04-25T07:00+0200", "vclaim_id": "vclaim-id-16425", "url": "https://www.agi.it/fact-checking/occupazione_turismo_friuli_venezia_giulia-3808416/news/2018-04-25/", "vclaim": "Il 23 aprile, durante un evento a Trieste, il candidato presidente per il centrosinistra Sergio Bolzonello ha dichiarato: \u201cIl Fvg aveva perso ventimila posti di lavoro e un milione di turisti: oggi ha undicimila posti in pi\u00f9 e 1,2 milioni di presenze turistiche. Dopo questi cinque anni al governo della regione abbiamo dato al Fvg tutti gli indicatori positivi\u201d.\n\nLa dichiarazione \u00e8 arrivata durante un incontro con il segretario nazionale del Partito Democratico Maurizio Martina. L\u2019attuale assessore regionale uscente alle attivit\u00e0 produttive e al turismo ha voluto evidenziare i successi della sua amministrazione, come gi\u00e0 fatto in altre occasioni durante la campagna elettorale.\n\nHa ragione Bolzonello nel riportare i dati in aumento sull\u2019occupazione e sul turismo? Siamo andati a verificare.\n\nNel 2013, anno in cui Tondo ha ceduto la presidenza a Serracchiani, gli occupati in totale erano 496 mila. La differenza tra 2008 e 2013 \u00e8 quindi di circa 22 mila posti di lavoro in meno, una cifra che si avvicina a quella riportata da Bolzonello. Durante i cinque anni della presidenza Tondo, il livello pi\u00f9 basso era stato toccato nel quarto trimestre del 2011, con 488 mila occupati in totale.\n\nL\u2019assessore uscente, con il suo \u201cundicimila posti di lavoro in pi\u00f9\u201d, potrebbe fare riferimento ai dati contenuti nel report economico pi\u00f9 recente curato dal servizio statistico regionale e pubblicato a dicembre 2017. Qui \u00e8 riportato un aumento degli occupati di 10.890 unit\u00e0 rispetto all\u2019anno precedente, ma si fa riferimento solo al solo terzo trimestre del 2017, quando gli occupati in regione erano arrivati a 510 mila.\n\nRispetto all\u2019amministrazione di centrodestra, c\u2019\u00e8 stato quindi un innegabile aumento degli occupati, anche se \u00e8 complesso stabilire una relazione di causa-effetto tra gli interventi della giunta di centrosinistra e i risultati ottenuti. Non bisogna dimenticare che dal 2008 in avanti si sono sentiti di pi\u00f9 gli effetti negativi della crisi economica.\n\nI dati ufficiali della regione autonoma Friuli Venezia Giulia, aggiornati al terzo trimestre 2017 e scaricabili a questo indirizzo dicono che il tasso di occupazione \u00e8 al 66,1 per cento, contro un 58,4 per cento a livello nazionale. Nel 2013, questi dati erano rispettivamente del 63 per cento e del 55,5 per cento; nel 2008 erano del 65,2 per cento e del 58,6 per cento.\n\nLa differenza tra il FVG e l\u2019Italia nel complesso si \u00e8 mantenuta, in tutti e tre i casi, intorno ai sette punti percentuali.\n\nMa di quali tipologie di contratto stiamo parlando? Come nel resto d\u2019Italia, anche in FVG si \u00e8 avuto un sensibile aumento dei contratti a tempo determinato. Secondo i dati Istat [2], nel 2008, i contratti a tempo determinato in FVG erano 51 mila, quelli a tempo indeterminato 348 mila. Nel 2013, entrambi i numeri erano calati, rispettivamente a 48 mila e 339 mila. A fine 2017, in Friuli in 62 mila avevano un contratto a tempo determinato, e 339 mila a tempo indeterminato. I secondi sono praticamente rimasti invariati rispetto a cinque anni fa, con un forte aumento dei primi.\n\nAnche per le cifre sul turismo, il confronto da fare \u00e8 tra il 2008, il 2013 e la fine del 2017. Guardiamo agli arrivi arrivi, ossia il numero di clienti ospitati nelle strutture ricettive, e le presenze, il numero di notti trascorse nelle strutture.\n\nAlla fine dell\u2019amministrazione di centrodestra, nel 2013, gli arrivi erano stati 2.060.785, un numero molto simile a quello di cinque anni prima. La cifra delle presenze era scesa invece a circa 7,9 milioni (7.842.377). Bolzonello ha parlato di un calo di un milione di turisti, senza specificare per\u00f2 se si parli di arrivi o presenze.\n\nPer quanto riguarda le statistiche Istat pi\u00f9 aggiornate, facciamo riferimento ai dati del 2016. Dopo tre anni pieni di amministrazione Serracchiani, gli arrivi di turisti erano aumentati a oltre 2,3 milioni (2.321.471), mentre le presenze erano salite a circa 8,3 milioni (8.304.550). L\u2019incremento \u00e8 stato di oltre mezzo milione di presenze, e non di 1,2 milioni come riportato da Bolzonello.\n\nBolzonello riporta abbastanza correttamente i dati sui posti di lavoro in Friuli Venezia Giulia, anche se \u00e8 molto difficile collegare direttamente queste cifre con gli interventi attuati dall\u2019amministrazione di centrosinistra. Se si guarda al tasso di occupazione e alla composizione dei contratti, l\u2019andamento friulano \u00e8 stato pi\u00f9 o meno uguale a quello italiano.", "lang": "it"}