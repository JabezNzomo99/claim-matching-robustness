{"title": "Il Jobs Act ha creato un milione di posti di lavoro come ha dichiarato Renzi?", "subtitle": "Abbiamo verificato le affermazioni\u00a0rese dal segretario del Pd al Tg1", "author": "www.agi.it", "date": null, "vclaim_id": "vclaim-id-2265", "url": "https://www.agi.it/fact-checking/job_act_renzi_posti_di_lavoro_occupazione-2110360/news/2017-10-02/", "vclaim": "In un\u2019intervista al Tg1 del 31 agosto, l\u2019ex presidente del Consiglio Matteo Renzi ha fatto alcuni commenti sulla situazione occupazionale italiana: \"I numeri parlano chiaro - ha detto - dal febbraio 2014 ad oggi l\u2019Istat dice che ci sono 918.000 posti di lavoro in pi\u00f9, quasi un milione di posti di lavoro in pi\u00f9\".\n\nIl riferimento \u00e8 alle cifre pubblicate dall\u2019Istat lo stesso 31 agosto, che contengono i dati provvisori sull\u2019occupazione nel mese di luglio. Nell\u2019ultimo rilevamento, il numero degli occupati in Italia ha superato i 23 milioni per il secondo mese consecutivo: una cifra che, come nota l\u2019istituto di statistica, era stata \"oltrepassata solo nel 2008, prima dell\u2019inizio della lunga crisi\".\n\nInfatti, i 23 milioni erano stati superati, nei dati mensili, per un anno nel 2007-2008: dal novembre 2007 all\u2019ottobre 2008 compreso, con un picco massimo di 23 milioni e 163 mila unit\u00e0. Il ritorno degli occupati ai numeri pre-crisi non deve per\u00f2 far dimenticare che, nel frattempo, la popolazione italiana \u00e8 aumentata di due milioni di persone: dai 58.652.875 del 1\u00b0 gennaio 2008 ai 60.589.445 del 1\u00b0 gennaio 2017.\n\nIl fatto che oggi, nonostante il numero incoraggiante, stiano lavorando ancora meno persone (in percentuale) rispetto ai livelli pre-crisi \u00e8 dimostrato dal tasso di occupazione, che era del 58,9 per cento al picco dell\u2019aprile 2008 ed era quasi un punto percentuale in meno (58 per cento) a luglio scorso.\n\nLasciando da parte queste considerazioni, Matteo Renzi ha detto che da febbraio 2014 a oggi \"ci sono 918.000 posti di lavoro in pi\u00f9\": la cifra \u00e8 corretta, se ci si riferisce pi\u00f9 precisamente agli occupati e non ai posti di lavoro. Infatti, a febbraio 2014 - mese di insediamento del governo Renzi - gli occupati erano 22.145.000, mentre a luglio scorso avevano raggiunto i 23.063.000. La differenza \u00e8 appunto di 918.000 occupati.\n\nMa Renzi non si \u00e8 limitato a notare le cifre, e ha aggiunto subito dopo: \"Insomma, c\u2019\u00e8 chi il milione di posti di lavoro lo promette in campagna elettorale e chi lo realizza. Ma per realizzarlo ci voleva il Jobs Act. Un passo in avanti\".\n\nIl milione di posti di lavoro fu quello promesso da Silvio Berlusconi nel corso della campagna elettorale del 1994, e poi non realizzato, anche perch\u00e9 il suo primo governo dur\u00f2 soltanto otto mesi. In quel periodo di tempo, peraltro, gli occupati diminuirono di oltre 400 mila unit\u00e0: da 20.962.000 nel secondo trimestre del 1994 ai 20.523.000 del gennaio 1995.\n\nIn questo caso, Berlusconi avrebbe fatto meglio a restare fedele alla promessa di qualche anno prima (anche se in realt\u00e0 i posti di lavoro da creare erano abbastanza variabili, nelle sue parole, arrivando fino a quattro milioni). Tra giugno 2001 e maggio 2006, infatti, mentre Berlusconi era al governo, gli occupati aumentarono in effetti di oltre un milione, da 21.850.000 (secondo trimestre 2001) a 22.954.000 (secondo trimestre 2006). Anche in questo caso, comunque, potrebbero non poter essere \u201cposti di lavoro\u201d nel senso di \u201cnuove posizioni lavorative stabili\u201d, perch\u00e9 tra gli occupati rientrano anche coloro che lavorano a tempo determinato, parziale o in modo saltuario.\n\nUn punto importante della dichiarazione di Renzi \u00e8 il riferimento al Jobs Act. Davvero il (quasi) milione di posti di lavoro \u00e8 un suo effetto? L\u2019ex premier ne sembra molto convinto: ha anche twittato, lo stesso 31 agosto, \"il milione di posti di lavoro lo fa il Jobs Act\".\n\nLa risposta pi\u00f9 onesta a questa domanda \u00e8 \u201cnon si sa\u201d, perch\u00e9 non possiamo sapere come sarebbero andate le cose senza l\u2019approvazione di quelle misure, e bisogna valutare anche il contesto dell\u2019economia italiana (ad esempio la timida ripresa della crescita e il conseguente aumento del Pil). Per valutarne l\u2019impatto preciso ci vogliono studi specifici e fino ad ora non ne sono stati fatti molti: gli economisti, insomma, sono piuttosto divisi nel valutare l\u2019effetto del Jobs Act.\n\nTra le critiche a un\u2019interpretazione dei dati troppo favorevole al Jobs Act \u00e8 stato fatto notare che, dalla fine delle decontribuzioni sui nuovi assunti, i posti di lavoro a tempo indeterminato hanno rallentato molto la loro crescita, e che parte dell\u2019aumento del numero degli occupati viene dal ritardo nei pensionamenti imposto dalla riforma Fornero.\n\nSe prendiamo la definizione pi\u00f9 generosa, e intendiamo con \u201cJobs Act\u201d tutti i provvedimenti che sono andati verso una maggiore liberalizzazione del mercato del lavoro italiano, il primo, il cosiddetto \u2018decreto Poletti\u2019, \u00e8 del marzo 2014 e riguardava soprattutto i contratti a termine. Il principale, invece, \u00e8 stato approvato dal Parlamento all\u2019inizio di dicembre dello stesso anno.\n\nCon la Legge di Stabilit\u00e0 2015, invece, sono stati introdotti importanti sgravi contributivi con cui lo Stato si fa carico per tre anni dei contributi previdenziali per i nuovi assunti a tempo indeterminato nel corso del 2015 (i dettagli sono esposti in questa circolare dell\u2019Inps). Con il nuovo anno la Legge di Stabilit\u00e0 2016 ha ridotto sensibilmente la decontribuzione. Sono per\u00f2 misure non strutturali e che usano lo strumento della politica fiscale, non delle modifiche della legislazione sul lavoro.\n\nMatteo Renzi ha ragione nel rilevare che, da febbraio 2014 a oggi, gli occupati sono aumentati di 918 mila unit\u00e0 (anche se parla di \u201cposti di lavoro\u201d, con una leggera imprecisione). Esagera per\u00f2 quando attribuisce tutto il merito al Jobs Act, la sua riforma del lavoro: sul mercato del lavoro italiano influiscono molte cose, e l\u2019effetto delle misure approvate dal suo governo deve ancora essere determinato con precisione.", "lang": "it"}