{"title": "Nei, man kan ikke sl\u00e5 fast at antallet demenssyke i Norge ligger mellom 70 000 og 80 000", "subtitle": "Folkehelseinstituttet er usikre hvor mye et anslag p\u00e5 70 000 - 80 000 personer b\u00f8r oppjusteres, men skriver at det riktige tallet for personer med demens i Norge antakelig ligger mellom 80 000 og 104 000.", "author": "www.faktisk.no", "date": null, "vclaim_id": "vclaim-id-20710", "url": "https://www.faktisk.no/faktasjekker/ggY/nei-man-kan-ikke-sla-fast-at-antallet-demenssyke-i-norge-ligger-mellom-70-000-og-80-000", "vclaim": "I Debatten p\u00e5 NRK1 torsdag 3. mai m\u00f8tte statsminister Erna Solberg (H) Arbeiderparti-leder Jonas Gahr St\u00f8re til eldreduell. Innledningsvis fikk b\u00e5de Solberg og St\u00f8re f\u00f8lgende sp\u00f8rsm\u00e5l:\n\n\u2013 Hva er den st\u00f8rste utfordringen i dag for norsk eldreomsorg?\n\n\u2013 Det er at vi blir mye flere eldre, og at det tar tid og bygge kvalitet og kapasitet til \u00e5 gi dem en trygg alderdom.\n\nHan viste s\u00e5 til tre utfordringer:\n\u2022 Jeg tror vi rigger oss for d\u00e5rlig for at de aller fleste kan f\u00e5 bo hjemme s\u00e5 lenge som mulig, eller i tilpasset bolig, f\u00f8r de eventuelt m\u00e5 bo p\u00e5 aldershjem eller i institusjon.\n\u2022 Vi sliter med for d\u00e5rlige vilk\u00e5r for de ansatte. Det er for f\u00e5, det er for f\u00e5 i heltidsstillinger og det er for mye vilk\u00e5rlighet og midlertidighet der.\n\u2022 Vi gj\u00f8r ikke nok for \u00e5 ta demens p\u00e5 alvor. 70 - 80 000 nordmenn har demens. Det kan dobles i l\u00f8pet av de neste 10 - 15 \u00e5rene. Og det som m\u00e5 gj\u00f8res for \u00e5 gi mennesker med demens, og deres p\u00e5r\u00f8rende, et ordentlig tilbud, det gj\u00f8r vi for lite med. Det settes for lite ressurser inn og det er for lite systematikk i det arbeidet som vi, som regjeringen, gj\u00f8r med det.\n\nDet er p\u00e5standen om at 70 - 80 000 nordmenn har demens vi skal ta for oss i denne faktasjekken.\n\nFaktisk.no tar kontakt med Camilla Ryste, St\u00f8res pressekontakt og kommunikasjonssjef for Arbeiderpartiets stortingsgruppe, for \u00e5 h\u00f8re hva som ligger til grunn for p\u00e5standen.\n\nRyste svarer ved \u00e5 vise til Nasjonalforeningen for folkehelsens informasjonsside om demens. Der st\u00e5r det:\n\nRandi Kiil, kommunikasjonssjef i Nasjonalforeningen for folkehelsen, opplyser til Faktisk.no at tallet er et av tre ulike anslag man opererer med i Norge, og at det er hentet fra Helse- og omsorgsdepartementets \u00abDemensplan 2020\u00bb.\n\n\u2013 Anslagene varierer mellom 77 000 og 104 000, og tallene er beregninger. Vi har valgt \u00e5 bruke det laveste tallet, og si at antallet er over 77 000 personer.\n\nKiil sier at anslaget er beregnet ut fra en unders\u00f8kelse gjennomf\u00f8rt i Nederland i 1998, og at tallene derfor er usikre. Hun viser ogs\u00e5 til at det i Demensplan 2020 st\u00e5r at 77 000 trolig er et for lavt tall.\n\nM\u00e5let med regjeringens Demensplan 2020 er \u00e5 \u00abskape et mer demensvennlig samfunn, som tar vare p\u00e5 og integrerer personer med demens i fellesskapet\u00bb.\n\nI planen blir den fremtidige \u00f8kningen i antall demenssyke personer omtalt som en av de st\u00f8rste utfordringene som f\u00f8lge av \u00f8kt levealder og endret alderssammensetning. Om omfanget av demenssyke i Norge st\u00e5r det:\n\nI Folkehelserapporten 2014, utarbeidet av Folkehelseinstituttet (FHI), er tallet referert til p\u00e5 denne m\u00e5ten:\n\n\u00c5rsaken til at det ikke finnes gode data fra Norge, er at det forel\u00f8pig finnes f\u00e5 gode studier av utbredelsen av demens p\u00e5 befolkningsniv\u00e5. Dette jobbes imidlertid med, og inng\u00e5r i den fjerde Helseunders\u00f8kelsen i Nord-Tr\u00f8ndelag (HUNT4), som gjennomf\u00f8res fra september 2017 til februar 2019.\n\nHUNT forskningssenter er en del av Norges teknisk-naturvitenskapelige universitet (NTNU). P\u00e5 nettsidene sine har de publisert en artikkel der det sl\u00e5s fast at vi ikke vet hvor mange som har demens i Norge i dag.\n\nGeir Selb\u00e6k, forskningssjef ved Nasjonal kompetansetjeneste for aldring og helse og prosjektleder for forekomstunders\u00f8kelsen om demens som gjennomf\u00f8res som del av HUNT4, er sitert p\u00e5 f\u00f8lgende:\n\n\u2013 Dersom du googler demens, s\u00e5 f\u00e5r du opp tre forskjellige tall. Anslagene varierer fra 70 000 til 104 000, og det betyr at det h\u00f8yeste anslaget er 50 prosent st\u00f8rre enn det laveste.\n\nAnslaget p\u00e5 104 000 personer finner vi i rapporten \u00abPsykisk helse i Norge\u00bb, publisert av FHI i 2018, skrevet p\u00e5 oppdrag fra Helse- og omsorgsdepartementet.\n\nI rapporten st\u00e5r det at det ikke finnes kunnskap om utbredelse av demens i den norske befolkningen, bortsett fra en studie fra 1993, som s\u00e5 p\u00e5 forekomst blant 1029 personer over 75 \u00e5r.\n\nDet var den ikke-statlige organisasjonen Alzheimer Europe som i 2013 estimerte at det var 77 000 personer med demens i Norge - 1,56 prosent av befolkningen p\u00e5 dav\u00e6rende tidspunkt, if\u00f8lge FHI.\n\nAlzheimer Europe opererer med et gjennomsnittlig forekomsttall p\u00e5 1,55 prosent av befolkningen for Europa.\n\u2022 En mye sitert oversiktsartikkel beregnet at 6,9 prosent av befolkningen over 60 \u00e5r i Vest-Europa har demens. En tilsvarende analyse med studier fra hele verden, beregnet \u00e5rlig prevalens til 6,9 prosent for personer over 59 \u00e5r som ikke bor p\u00e5 institusjon.\n\u2022 En metaanalyse gjort for WHO publisert i 2012 finner en forekomst for Vest-Europa p\u00e5 7,3 prosent for personer over 59 \u00e5r.\n\u2022 Dersom alle de ansl\u00e5tte 77 000 personer med demens i Norge ble demenssyke etter fylte 60 \u00e5r, ville dette utgj\u00f8re 6,9 prosent. Dette stemmer godt med forekomsttallene over, men det er grunn til \u00e5 tro at b\u00e5de dette tallet og estimerte tall over forekomst er for lave.\n\nIf\u00f8lge FHIs rapport finnes det fem \u00e5rsaker til at tallene kan v\u00e6re for lave:\n\u2022 Estimatene fra metaanalysene til dels basert p\u00e5 opptil 20 \u00e5r gamle studier, og det er grunn til \u00e5 anta en viss \u00f8kning, grunnet \u00f8kt levealder.\n\u2022 Levealderen i Norge er noe h\u00f8yere enn gjennomsnittet for Europa og vesten for \u00f8vrig.\n\u2022 Resultatene fra metaanalysene omfatter bare demens blant personer som ikke bor p\u00e5 institusjon.\n\u2022 Disse resultatene omfatter bare demens etter fylte 60 \u00e5r, mens det finnes demens ogs\u00e5 blant yngre.\n\u2022 Resultatene fra den eneste norske unders\u00f8kelsen av demensutbredelse antyder at demens forekommer noe hyppigere i Norge enn det som vises i resultatene fra de internasjonale metaanalysene.\n\nDet konkluderes s\u00e5 med at det er usikkert hvor mye anslaget p\u00e5 77 000 b\u00f8r oppjusteres, men at det riktige tallet for personer med demens i Norge antakelig ligger mellom 80 000 og 104 000.\n\nAnette Ranhoff, seniorforsker ved FHI og professor i geriatri ved Universitetet i Bergen, sier at FHIs utregninger har ligget p\u00e5 rundt 83 000 personer.\n\n\u2013 Dersom man bare ser p\u00e5 sykehjemspopulasjonen i Norge, s\u00e5 har omtrent 80 prosent av dem demens. Det er stor usikkerhet knyttet til populasjonsstudier, og man m\u00e5 sp\u00f8rre seg hvem man fanger opp og ikke.\n\nRanhoff forteller at personer som er s\u00e5 d\u00e5rlige at de ikke kan unders\u00f8kes, vil falle utenfor i slike studier.\n\n\u2013 Vi har ogs\u00e5 et demensregister i Norge, men det inkluderer bare dem som er utredet i spesialisthelsetjenesten og kan ikke brukes til \u00e5 si noe om forekomst fordi alle personer som kun er utredet i kommunehelsetjenesten faller utenfor.", "lang": "no"}