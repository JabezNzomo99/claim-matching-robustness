{"title": "Quanti soldi arrivano alla piattaforma Rousseau dai parlamentari M5s?", "subtitle": "Andrea Romano, direttore del giornale online\u00a0del Pd Democratica, ha detto che \u00a0\"ogni anno arriveranno nelle casse di Casaleggio\u00a0813mila euro, 4 milioni in 5 anni\". Abbiamo verificato", "author": "www.agi.it", "date": "2018-03-28T07:00+0200", "vclaim_id": "vclaim-id-10247", "url": "https://www.agi.it/fact-checking/rouseeau_fondi_parlamentari_m5s_casaleggio-3690856/news/2018-03-28/", "vclaim": "Sul numero del 26 marzo scorso di Democratica, il giornale online del Pd, Andrea Romano \u2013 deputato e direttore della testata \u2013 ha scritto: \u201cogni mese arriveranno [dalla Camera dei deputati ndr.] nelle casse (private) di Davide Casaleggio 67.800 euro: che equivalgono a 813.600 euro l\u2019anno e, nel caso in cui la XVIII abbia di fronte a s\u00e9 cinque anni, a poco pi\u00f9 di quattro milioni di euro\u201d.\n\nL\u2019identificazione delle \u201cpiattaforme tecnologiche\u201d con Rousseau \u00e8 esplicita nel nuovo Statuto del M5S (varato a fine 2017). Qui infatti si legge (art. 1): \u201cGli strumenti informatici attraverso i quali l\u2019associazione si propone di organizzare le modalit\u00e0 telematiche di consultazione dei propri iscritti disciplinate nel prosieguo del presente Statuto, nonch\u00e9 le modalit\u00e0 di gestione delle votazioni, di convocazione degli Organi Associativi, di pubblicazione di \u2013 a titolo esemplificativo e non esaustivo \u2013 avvisi e/o provvedimenti e/o direttive e/o decisioni saranno quelli di cui alla cd. \u2018Piattaforma Rousseau\u2019\u201d.\n\nLa piattaforma Rousseau \u00e8 di propriet\u00e0 dell\u2019Associazione Rousseau. Tale associazione, come emerge da un\u2019inchiesta a puntate del Foglio, ha sede allo stesso indirizzo. In alcune mail di cui il Foglio \u00e8 entrato in possesso, Casaleggio ha risposto - in qualit\u00e0 di presidente dell\u2019associazione - utilizzando la posta certificata della Casaleggio Associati. Probabilmente, tra l\u2019altro, la societ\u00e0 di Casaleggio ha fornito e fornisce tuttora le competenze tecniche per la gestione della piattaforma.\n\nTralasciando i problemi tecnici e politici che genera il ruolo di Rousseau all\u2019interno del Movimento \u2013 qui ben riassunti da Il Post \u2013 sembra in effetti che i versamenti dei parlamentari pentastellati arrivino a un\u2019associazione controllata da Davide Casaleggio. Sostenere che siano casse \u201cprivate\u201d di Casaleggio \u00e8 per\u00f2 una forzatura. Perch\u00e9 se \u00e8 vero che si tratta di un\u2019associazione privata e non di un ente pubblico, \u00e8 anche vero che non si tratta del personale conto in banca di Casaleggio, essendo Rousseau un'associazione senza scopo di lucro.\n\nVenendo ai conti, ogni parlamentare del M5S deve versare a Rousseau 300 euro al mese, e i parlamentari eletti del M5s sono 338: 226 deputati e 112 senatori.\n\nRomano ha sostanzialmente ragione sui numeri, ma sbaglia ad attribuire l'autofinanziamento dei Cinquestelle alla Casaleggio Associati. Davide Casaleggio \u00e8 il presidente, tesoriere e membro del Consiglio direttivo dell\u2019Associazione Rousseau (senza scopo di lucro), proprietaria della piattaforma che, da statuto del M5s, \u00e8 lo strumento con cui si consultano gli iscritti. In base al regolamento accettato dai candidati del Movimento, una volta eletti deputati e senatori devono versare 300 euro al mese per il mantenimento di Rousseau.\n\nPrendiamo atto della replica di M5s che conferma molte delle cose contenute nel factchecking di AGI/Pagella Politica. In particolare, dove si dice che: \u201cDavide Casaleggio \u00e8 il titolare dell\u2019Associazione Rousseau, proprietaria della piattaforma Rousseau, che da statuto del M5S \u00e8 lo strumento con cui si consultano gli iscritti. In base al regolamento accettato dai candidati del Movimento, una volta eletti deputati e senatori devono versare 300 euro al mese per il mantenimento di Rousseau\u201d. Su un altro punto per\u00f2 il testo presta il fianco alle critiche del M5s laddove, citando una inchiesta del Foglio, asserisce che ci sarebbe una sostanziale coincidenza fra la Casaleggio Associati srl, di cui Davide Casaleggio \u00e8 amministratore, e l\u2019associazione Rousseau di cui Davide Casaleggio \u00e8 presidente senza alcun compenso. \u00c8 quindi scorretto asserire che \u201cogni mese arriveranno [dalla Camera dei deputati, ndr.] nelle casse (private) di Davide Casaleggio 67.800 euro: che equivalgono a 813.600 euro l\u2019anno e, nel caso in cui la XVIII legislatura abbia di fronte a s\u00e9 cinque anni, a poco pi\u00f9 di quattro milioni di euro\u201d. Le cifre sono corrette, ma le casse non sono private: non sono quella della srl, ma di una associazione senza scopo di lucro e il fatto che ci sia una coincidenza fra l\u2019amministratore della prima e il presidente (nonch\u00e9 tesoriere) della seconda non ci consente di parlare di \u201ccasse private\u201d. Ci scusiamo per l\u2019errore con i lettori e il M5s.", "lang": "it"}