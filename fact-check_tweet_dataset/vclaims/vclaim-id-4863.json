{"title": "Davvero Macron non ha dato alcuna disponibilit\u00e0 sui migranti?", "subtitle": "Secondo Di Maio, il presidente francese \"ci fa la morale\" senza alcun titolo", "author": "www.agi.it", "date": "2018-07-11T09:16+0200", "vclaim_id": "vclaim-id-4863", "url": "https://www.agi.it/fact-checking/fact-checking_di_maio_macron_migranti-4139222/news/2018-07-11/", "vclaim": "Il ministro dello Sviluppo, del Lavoro e delle Politiche sociali Luigi Di Maio, ospite di In Onda su La7 il 9 luglio, ha dichiarato (min. 6.30): \u201cNon ne possiamo pi\u00f9 di Macron che ci fa la morale ed \u00e8 l\u2019unico che in questo momento non ha dato un briciolo di disponibilit\u00e0 per gli approdi\u201d.\n\nIl governo Macron lo aveva manifestato gi\u00e0 al governo Gentiloni, in occasione del vertice trilaterale del 2 luglio 2017 a Parigi tra i ministri dell\u2019Interno italiano, francese e tedesco. Fonti della Commissione europea avevano infatti riferito alla stampa che, in quell\u2019occasione, era emersa l\u2019indisponibilit\u00e0 francese \u2013 e non solo \u2013 ad accogliere la richiesta avanzata dall\u2019Italia di usare anche i porti di Barcellona e Marsiglia per sbarcare i migranti salvati dalle Ong.\n\nMacron ha ribadito quell\u2019indisponibilit\u00e0 ancora di recente. Il 13 giugno, alla vigilia dell\u2019incontro informale tra capi di Stato e di governo del 14 giugno a Bruxelles, dopo aver incontrato il premier spagnolo Sanchez il presidente francese ha infatti dichiarato: \u201cProporremo domani uno schema chiaro: che lo sbarco di migranti rispetti le regole e i principi umanitari di soccorso e che avvenga nel porto sicuro pi\u00f9 vicino\u201d. Dunque, non in Francia.\n\nNel documento conclusivo pubblicato al termine di quel vertice si legge (punto 6) che \u201ccoloro che vengono salvati (\u2026) dovrebbero essere presi in carico sulla base di uno sforzo condiviso e trasferiti in centri sorvegliati istituiti negli Stati membri, unicamente su base volontaria; qui un trattamento rapido e sicuro consentirebbe (\u2026) di distinguere i migranti irregolari, che saranno rimpatriati, dalle persone bisognose di protezione internazionale, cui si applicherebbe il principio di solidariet\u00e0. Tutte le misure nel contesto di questi centri sorvegliati, ricollocazione e reinsediamento compresi, saranno attuate su base volontaria, lasciando impregiudicata la riforma di Dublino\u201d.\n\nSecondo Macron tali centri \u2013 che lui stesso aveva proposto \u2013 dovrebbero essere realizzati, con risorse europee, in Italia e negli altri Paesi di primo approdo dei migranti. Ma non in Francia, in quanto \u201cnon \u00e8 un Paese di primo arrivo\u201d.\n\nCome ci segnalano i colleghi fact-checker francesi di Checknews \u2013 Lib\u00e9ration, la Francia ha poi concesso a fine giugno alla nave Aquarius della SOS Mediterran\u00e9e di fare uno scalo tecnico nel porto di Marsiglia ma, come specificato dalla direttrice della Ong Sophie Beau, quella sosta era \u201cpuramente tecnica\u201d e non faceva \u201caffatto parte di una politica di sbarchi\".\n\nMalta poi, che ha una linea storicamente molto intransigente sulla possibilit\u00e0 di far attraccare le navi cariche di migranti nei propri porti, ha dato la propria disponibilit\u00e0 ad accettare lo sbarco dei 234 migranti che si trovavano a bordo della nave Lifeline, anche se il premier Muscat ha specificato si trattasse di \u201cun caso unico\u201d.\n\nMa, \u00e8 stata la condizione posta dal governo maltese, i migranti andavano rapidamente divisi tra chi aveva possibilit\u00e0 di chiedere il diritto d\u2019asilo e quelli economici. I primi sarebbero poi stati suddivisi tra otto Stati dell\u2019Ue \u2013 tra cui l\u2019Italia, ma anche la Francia \u2013 che avevano dato la propria disponibilit\u00e0, mentre gli altri sarebbero poi stati rimpatriati.\n\nGli altri Stati dell\u2019Ue, oltre alla Francia, che hanno coste mediterranee sono la Slovenia, per un piccolo tratto nel nord dell\u2019Adriatico, e la Croazia. La prima, che citiamo solo per completezza, ha subito un aumento del flusso migratorio via terra dopo la chiusura dei confini serbi e ungheresi e sta attraversando una fase delicata politicamente, dopo la vittoria dell\u2019estrema destra anti-immigrati nelle elezioni di inizio giugno. Da allora, un nuovo governo non si \u00e8 ancora insediato ed \u00e8 dunque difficile al momento azzardare previsioni sulla futura linea politica del Paese.\n\nLa Croazia ha poi assunto una posizione molto simile a quella di Parigi. Il primo ministro Plenkovic ha infatti dichiarato: \u201cNon ci saranno centri [proposti nelle Conclusioni del Consiglio europeo del 28-29 giugno, n.d.r.] in Croazia. Ci saranno nei Paesi dove le navi sbarcano\u201d.\n\nAd oggi la linea del governo Macron in materia di immigrazione \u00e8 in linea con quella dei governi precedenti, sia del socialista Hollande sia del gaullista Sarkozy.\n\nTuttavia, ci segnalano ancora i colleghi di Checknews \u2013 Lib\u00e9ration, \u00e8 al momento in discussione in Parlamento una riforma sulle procedure di accoglienza ed esame delle richieste d\u2019asilo. Secondo i critici \u2013 in particolare socialisti \u2013 la riforma produrrebbe \u201cla politica di migrazione pi\u00f9 repressiva che il nostro Paese ha conosciuto da decenni (\u2026), nemmeno Sarkozy aveva osato tanto\u201d.\n\nMa al momento \u00e8 appunto una legge ancora da approvare e, soprattutto, che andrebbe a toccare la questione di come gestire i migranti e i richiedenti asilo gi\u00e0 presenti sul territorio francese e non quella di eventuali \u201caperture\u201d dei porti francesi.\n\nDi Maio ha ragione nel sostenere che la Francia, ad oggi, non abbia mai dato alcuna disponibilit\u00e0 a far sbarcare navi con a bordo migranti salvati nel Mediterraneo nei suoi porti. Anzi, finora ha portato avanti una linea politica decisamente ostile a questa possibilit\u00e0.\n\nNon \u00e8 del tutto vero che sia l\u2019unico Paese dell\u2019Ue che affaccia sul Mediterraneo ad aver espresso una simile posizione. Anche la Croazia, che per posizione geografica (non \u00e8 un\u2019isola ed \u00e8 lontana dalle coste africane) \u00e8 in una situazione simile a quella francese, ha espresso una linea analoga nei confronti degli arrivi via mare dei migranti. Ma nel complesso il ministro del Lavoro ha fatto un\u2019affermazione sostanzialmente corretta.", "lang": "it"}