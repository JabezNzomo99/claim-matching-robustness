{"title": "Renzi: Pil in crescita, ma di quanto?", "subtitle": "", "author": "pagellapolitica.it", "date": null, "vclaim_id": "vclaim-id-4699", "url": "https://pagellapolitica.it/dichiarazioni/5543/renzi-pil-in-crescita-ma-di-quanto", "vclaim": "\"2012, governo Monti: Pil italiano -2,3%. 2013, governo Letta: -1,9 - guardo, perch\u00e9 ci sono i membri del gabinetto... S\u00ec, perch\u00e9 il fact-checking dei politici \u00e8 molto importante - 2014: 0,4 con il mio governo\".\n\nCome si vede c'\u00e8 una discrepanza tra i dati citati da Renzi e quelli di Eurostat o del Fmi. Tuttavia, \u00e8 probabile che questo sia dovuto alle nuove metodologie di calcolo del Pil* (il passaggio dal cosiddetto ESA95 a ESA2010, entrato in vigore nel settembre del 2014) che hanno innescato una revisione dei vecchi dati. Infatti, se andiamo a vedere i rapporti precedenti della Commissione Europea, troviamo gli stessi dati citati da Renzi: Pil in calo del 2,3% nel 2012 e dell'1,9% nel 2013. Con le ultime revisioni il passivo peggiora nel primo anno mentre sarebbe meno pesante nel secondo.\n\nPer quanto riguarda l'andamento del Pil nel 2014, il Presidente del Consiglio dimentica di aggiungere che la crescita del Pil durante il suo esecutivo \u00e8 stata contrassegnata dal segno \"meno\". Certo, nella frase successiva precisa che gli ultimi tre anni sono stati di crisi, ma si ha l'impressione che il messaggio che abbia voluto far passare sia quello di un ritorno al segno positivo, per quanto timido, gi\u00e0 durante il primo anno di governo Renzi.\n\nA chi e cosa attribuire l'andamento del Pil meriterebbe un'analisi a parte ed \u00e8 un argomento su cui non entriamo in questa sede. Renzi segnala correttamente il trend del Pil italiano, ma non \u00e8 aggiornato sui risultati registrati dai suoi predecessori e lascia passare - in buona fede o no - un messaggio fuorviante sulla crescita dell'economia sotto il suo esecutivo. Il fact-checking, come ha ribadito lo stesso Renzi, \u00e8 molto importante. Peccato che in questa occasione l'affermazione gli valga un \"N\u00ec\"!\n\n* Abbiamo chiesto chiarimenti ad Eurostat che ci ha detto che \u00e8 probabile che la Commissione Europea non abbia adeguato retroattivamente i dati del Pil precedenti al passaggio ad ESA2010. Dopo aver estratto a sua volta i dati storici ci ha spiegato che \"sembra proprio che la differenza possa essere spiegata con il passaggio da ESA95 a ESA2010 e, contestualmente, da altri miglioramenti statistici attuati nella stessa occasione\".", "lang": "it"}