{"title": "\u00abNeanche un dato positivo\u00bb per l\u2019economia, con il governo Conte?", "subtitle": "", "author": "pagellapolitica.it", "date": null, "vclaim_id": "vclaim-id-37532", "url": "https://pagellapolitica.it/dichiarazioni/8155/neanche-un-dato-positivo-per-leconomia-con-il-governo-conte", "vclaim": "L'ex ministro Renato Brunetta ha criticato il governo per lo stato dell\u2019economia italiana, parlando di un risultato che sarebbe un \u00abrecord\u00bb negativo. L\u2019esponente di Forza Italia ha preso spunto dal calo del 2,6 per cento della produzione industriale italiana per dire che da quando il governo Conte si \u00e8 insediato l\u2019economia nazionale non ha prodotto alcun risultato positivo.\n\nMa \u00e8 davvero cos\u00ec? Abbiamo verificato, e Brunetta sembra esagerare.\n\nA novembre 2018, rispetto al mese precedente, la produzione industriale ha visto un calo dell\u20191,6 per cento. Se si confrontano i dati con l\u2019anno precedente e, quindi, tra il mese di novembre 2018 e quello di novembre 2017, il calo \u00e8 quello segnalato da Brunetta, pari al 2,6 per cento.\n\nNello specifico, i settori che hanno maggiormente risentito di questo cambiamento sono stati l\u2019industria del legno, della carta e della stampa (-10,4 per cento), quella dell\u2019attivit\u00e0 estrattiva (-9,7 per cento) e della fabbricazione di articoli di gomma, materie plastiche e prodotti per la lavorazione dei minerali non metalliferi (-6,7 per cento).\n\nLa prima e pi\u00f9 comune misura per valutare lo stato di un\u2019economia \u00e8 la variazione nel Prodotto interno lordo. Il conto economico trimestrale pubblicato dall\u2019Istat a novembre 2018 ha pubblicato i primi dati relativi al terzo trimestre dell\u2019anno - tra luglio e settembre 2018, dunque il primo interamente trascorso durante il governo Conte.\n\nL\u2019Istat riporta una diminuzione dello 0,1 per cento del Pil rispetto al periodo precedente. Rispetto alle variazioni nulle che erano state stimate, il risultato evidenzia una lieve revisione al ribasso. Al contrario, nel secondo trimestre del 2018, tra aprile e giugno, il Pil aveva visto una crescita dello 0,2 per cento.\n\nSecondo quanto riportato dall'Istat, \u00abla flessione, che segue una fase di progressivo rallentamento della crescita, \u00e8 dovuta essenzialmente alla contrazione della domanda interna, causata dal sovrapporsi di un lieve calo dei consumi e di un netto calo degli investimenti, mentre l\u2019incremento delle esportazioni, pur contenuto, ha favorito la tenuta della componente estera\u00bb.\n\nL' della Commissione europea, pubblicato a inizio novembre 2018, mostra che, se guardiamo alla crescita del Pil, l\u2019Italia si posiziona ultima tra i Paesi dell\u2019Unione. Questo scenario vale sia per il 2018 che per le previsioni relative al 2019 e al 2020. Come abbiamo sottolineato in un nostro recente fact-checking, il governo Conte ha spesso promesso per il prossimo triennio una crescita economica che per\u00f2 risulta, a oggi, ottimista se confrontata con le stime dagli enti ufficiali.\n\nLe serie mensili dell\u2019Istat, pubblicate il 9 gennaio 2019 e scaricabili qui, mostrano che il tasso di occupazione a maggio 2018 era pari al 58,7 per cento. A novembre dello stesso anno il valore risultava essere pari al 58,6 per cento. In questo periodo, dunque, si \u00e8 registrato un calo, per quanto non molto significativo.\n\nI dati trimestrali [1] forniti dall\u2019Istat per il 2018 sono disponibili per il secondo e terzo trimestre (quindi aprile, maggio e giugno / luglio, agosto e settembre). Il tasso di adulti (15-64 anni) occupati tra aprile e giugno era pari al 59,1 per cento; tra luglio e settembre il valore \u00e8 leggermente diminuito toccando il 58,9 per cento.\n\nIl 9 gennaio 2019 l\u2019Istat ha condiviso i dati pi\u00f9 recenti in tema di disoccupazione. Le serie storiche (qui scaricabili) mostrano che a maggio 2018 il tasso di disoccupazione era al 10,5 per cento. A novembre 2018, ultimo mese per il quale i dati sono disponibili, il valore risulta invariato.\n\nAnche in questo caso, come abbiamo fatto con gli occupati, guardiamo ai numeri in valore assoluto. A maggio 2018 gli individui in cerca di occupazione erano 2.749 milioni. A novembre 2018 la cifra, a conferma di un tasso di disoccupazione identico, \u00e8 in sostanza in linea con quella di cinque mesi prima e pari a 2.735 milioni.\n\nMettiamo ora a confronto il secondo e il terzo trimestre del 2018: nel primo caso il tasso di disoccupazione [2] era pari al 10,9 per cento. Durante il terzo trimestre il tasso di disoccupazione risultava diminuito e pari al 9,5 per cento. Come ci mostrano le serie mensili (qui consultabili), la crescita del tasso di disoccupazione \u00e8 quindi avvenuta soprattutto nei mesi di ottobre e novembre.\n\nI dati Istat relativi alla disoccupazione giovanile nei diversi trimestri del 2018[3] confermano il leggero calo che la disoccupazione ha registrato in questo specifico settore. Durante il secondo trimestre dello scorso anno e, quindi, tra aprile e giugno, il tasso di disoccupazione giovanile era pari al 31,6 per cento; tra luglio e settembre questo valore \u00e8 diminuito raggiungendo il 29,2 per cento.\n\n\n\nI dati condivisi dall'Istat a luglio 2018 e relativi al mese di maggio riportavano un calo delle esportazioni pari all'1,6 per cento. Secondo quanto riportato dall\u2019Istituto di statistica, a maggio \u00abla flessione dell\u2019export su base annua \u00e8 pari a -0,8 per cento e coinvolge esclusivamente l'area extra Ue (-2,8 per cento) mentre per i Paesi Ue si registra una crescita (+0,7 per cento)\u00bb.\n\nVediamo la situazione dopo i primi mesi del governo Conte. Il rapporto Istat relativo al mese di ottobre 2018 (il pi\u00f9 recente, pubblicato a met\u00e0 dicembre) segna una crescita delle esportazioni (+2,5 per cento). Inoltre, come sottolinea l\u2019Istat, nel trimestre agosto-ottobre 2018 sono stati registrati incrementi sia, in generale, nelle importazioni (+2,7 per cento) sia nelle esportazioni (+1,0 per cento).\n\nDal momento dell\u2019insediamento del governo Conte al mese di novembre 2018 - mese pi\u00f9 recente per cui si possono fare confronti - \u00e8 stata registrata una diminuzione del Pil (-0,1 per cento), \u00e8 rimasto stabile il tasso di occupazione (dal 58,7 per cento al 58,6 per cento), cos\u00ec come \u00e8 stabile la disoccupazione degli adulti (15-64 anni), mentre quella giovanile (15-24 anni) \u00e8 leggermente diminuita (dal 31,7 per cento al 31,6 per cento). Inoltre, confrontando le esportazioni di maggio 2018 con quelle di ottobre 2018 si rileva una crescita. \n\n\n\nL\u2019ex capogruppo dei deputati di Forza Italia ha ragione solo in parte. Se, infatti, il governo Conte non pu\u00f2 rivendicare successi per quanto riguarda la crescita del Pil e il tasso di occupazione o di disoccupazione degli adulti, la situazione \u00e8 diversa secondo altri indicatori. Ad esempio, il tasso di disoccupazione giovanile (15-24 anni) \u00e8 leggermente diminuito; inoltre, confrontando i dati relativi alle esportazioni di maggio 2018 con quelli di ottobre 2018, di recente il nostro Paese ha ottenuto risultati migliori rispetto a sei mesi prima.", "lang": "it"}