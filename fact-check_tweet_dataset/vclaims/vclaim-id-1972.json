{"title": "Paola Taverna sui tagli agli aumenti previsti per la sanit\u00e0 ha (quasi) ragione", "subtitle": "", "author": "pagellapolitica.it", "date": null, "vclaim_id": "vclaim-id-1972", "url": "https://pagellapolitica.it/dichiarazioni/7823/paola-taverna-sui-tagli-agli-aumenti-previsti-per-la-sanita-ha-quasi-ragione", "vclaim": "Il Movimento 5 Stelle \u00e8 stato di recente duramente attaccato dal New York Times per le sue posizioni sui vaccini. Alla piccata risposta di Beppe Grillo, che ha accusato \u2013 ingiustamente - l\u2019autorevole testata americana di diffondere \u201cfake news\u201d, sono seguite altre dichiarazioni infuocate. L\u2019ex Presidente del Consiglio, Matteo Renzi, ha accusato il M5S di aver fatto fare all\u2019Italia \u201cuna figuraccia internazionale allucinante\u201d.\n\n\u00c8 in questo contesto che si inserisce la dichiarazione della senatrice Taverna, che accusa Renzi di essere lui il responsabile del calo delle vaccinazioni e gli rinfaccia di aver \u201csempre scherzato con la salute degli italiani\u201d, considerato il taglio alla sanit\u00e0 pubblica. Un\u2019accusa questa poi ripresa anche da Roberto Fico, deputato del M5S, che afferma di \u201cnon prendere lezioni da chi ha tagliato 4 miliardi di euro alla sanit\u00e0\u201d.\n\nAlla controffensiva dei pentastellati ha poi risposto Federico Gelli, deputato e responsabile sanit\u00e0 nazionale del Partito Democratico, che ha dichiarato: \u201cNon so se Fico \u00e8 in malafede, mal consigliato o semplicemente disinformato. Il Fondo sanitario nazionale, con il governo Renzi, dal 2014 ad oggi \u00e8 passato dal 109 a 113 miliardi\u201d.\n\nPer stabilirlo bisognerebbe prima trovare una definizione di \u201ctaglio\u201d. Se infatti con questo termine si considerano anche i mancati aumenti e le riduzioni degli aumenti previsti, hanno ragione i pentastellati. Se invece con \u201ctaglio\u201d si intende solo una riduzione effettiva dei fondi destinati alla sanit\u00e0, allora hanno ragione i democratici.\n\nNel 2014, anno in cui Renzi diventa presidente del Consiglio, il fondo sanitario nazionale ammontava infatti a 109,928 miliardi. A seguito di una leggera contrazione nel 2015, che ha portato il fondo a 109,715 miliardi, nel 2016 il finanziamento \u00e8 cresciuto fino a 111 miliardi (vedremo in dettaglio nel prossimo paragrafo come si \u00e8 arrivati a queste cifre). Dunque considerando i numeri in valore assoluto \u00e8 falso che ci sia stato un \u201ctaglio\u201d: l\u2019ammontare del fondo sanitario nazionale \u00e8 andato crescendo durante gli anni del governo Renzi.\n\nNon \u00e8 tuttavia vero che nel 2016 si raggiungano i 113 miliardi citati da Gelli. Tale cifra \u00e8 stata prevista con la legge di stabilit\u00e0 per il 2017 (art.1 comma 392) solo a partire da quell\u2019anno. Oltretutto un ricorso in Corte Costituzionale da parte delle Regioni a statuto speciale ha portato a una contrazione di 422 milioni di euro nel finanziamento del fondo sanitario nazionale, abbassando il totale per il 2017 a 112,5 miliardi circa.\n\nLa somma di quanto avrebbe dovuto spendere lo Stato per il fondo sanitario nel triennio in considerazione ammontava infatti, in base al Patto della Salute, a 337,434 miliardi di euro. A seguito delle riduzioni previste dall\u2019intesa Stato-Regioni del 2015 e dalla legge di stabilit\u00e0 per il 2016, il totale erogato ammonta a 330,645. La differenza \u00e8 dunque di 6,789 miliardi.", "lang": "it"}