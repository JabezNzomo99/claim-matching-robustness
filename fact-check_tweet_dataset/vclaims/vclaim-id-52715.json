{"title": "Nei, japansk nobelprisvinner har ikke sagt at koronaviruset er menneskeskapt", "subtitle": "Flere har delt et innlegg der det p\u00e5st\u00e5s at nobelprisvinneren Tasuku Honjo har sagt at koronaviruset er laget av kinesere.", "author": "www.faktisk.no", "date": null, "vclaim_id": "vclaim-id-52715", "url": "https://www.faktisk.no/faktasjekker/vn8/nei-japansk-nobelprisvinner-har-ikke-sagt-at-koronaviruset-er-menneskeskapt", "vclaim": "Den siste uken har flere brukere p\u00e5 Facebook delt et innlegg der det p\u00e5st\u00e5s at den japanske professoren og nobelprisvinneren Tasuku Honjo har sagt at koronaviruset ikke kan ha oppst\u00e5tt i naturen. I stedet har kineserne laget viruset, skal dr. Honjo ha sagt.\n\nTeksten om dr. Honjo skal ogs\u00e5 ha blitt delt som et kjedebrev p\u00e5 Messenger, if\u00f8lge tipsere som har tatt kontakt med Faktisk.no om saken. Meldingen oppfordrer til \u00e5 sende informasjonen videre til andre, og finnes i b\u00e5de norske og engelske utgaver.\n\nDr. Tasuku Honjo finnes i virkeligheten. Han er professor og ansatt i en lederstilling ved et forskningsinstitutt ved Universitetet i Kyoto i Japan. I 2018 fikk han nobelprisen i medisin sammen med en kollega for arbeid med kreftbehandling gjennom immunterapi.\n\nHonjo har derimot aldri p\u00e5st\u00e5tt at kineserne har laget koronaviruset.\n\nI en offisiell uttalelse p\u00e5 Universitetet i Kyotos nettsider skriver dr. Honjo at han er sv\u00e6rt lei seg for at hans og universitetets navn er blitt misbrukt til \u00e5 spre falske anklager og feilinformasjon. Uttalelsen fra dr. Honjo ble publisert 27. april.\n\nFaktisk.no har tidligere sett p\u00e5 en p\u00e5stand om at koronaviruset ble laget i et laboratorium:\n\nFlere faktasjekkere har faktasjekket Facebook-innlegget, blant andre britiske Full Fact. De skriver at usanne p\u00e5stander om dr. Honjo og koronaviruset skal ha dukket opp allerede 22. april.\n\nIf\u00f8lge faktasjekkerne i AFP Australia har p\u00e5standene blitt delt p\u00e5 Facebook mer enn 10 000 ganger. De har funnet innlegget oversatt til b\u00e5de bosnisk, kroatisk, fransk, somalisk og tyrkisk.\n\nOgs\u00e5 faktasjekkere som filippinske Rappler og amerikanske Snopes har faktasjekket innlegget. De har alle sammen kommet frem til at det ikke er riktig at dr. Honjo har sagt at koronaviruset er menneskeskapt.\n\nFull Fact skriver at Dr. Honjo ble intervjuet om koronaviruset mindre enn en uke f\u00f8r p\u00e5standene dukket opp p\u00e5 Facebook, men at han da ikke sa noe om at han mente viruset var menneskeskapt.\n\nIf\u00f8lge AFP Australia har dr. Honjo sagt til den japanske avisen Nikkei Asian Review at han mener koronaviruset stammer fra Kina. Det betyr ikke at han mener at kineserne har skapt viruset.\n\nI Facebook-innlegget skriver den p\u00e5st\u00e5tte dr. Honjo ogs\u00e5 at han har jobbet i et laboratorium i Wuhan i Kina i fire \u00e5r. Dette er imidlertid ikke f\u00f8rt opp p\u00e5 CV-en til den virkelige dr. Honjo, som ligger ute p\u00e5 nettsidene til Universitetet i Kyoto der han jobber i dag. If\u00f8lge en talsperson fra universitetet er CV-en p\u00e5 nettsidene fullstendig.\n\nFaktisk.no har tidligere skrevet om hvor koronaviruset kommer fra:", "lang": "no"}