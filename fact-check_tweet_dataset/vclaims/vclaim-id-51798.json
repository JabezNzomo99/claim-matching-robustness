{"title": "Te zdj\u0119cia nie pokazuj\u0105, \u017ce noszenie maseczek powoduje zaka\u017cenie bakteri\u0105 gronkowca", "subtitle": "Fotografie, na kt\u00f3rych wida\u0107 choroby sk\u00f3ry rzekomo wywo\u0142ane przez bakterie gronkowca z powodu noszenia maseczki by\u0142y udost\u0119pniane w mediach spo\u0142eczno\u015bciowych prawie tysi\u0105c razy. Na wi\u0119kszo\u015bci z nich wida\u0107 jednak inne choroby m.in. osp\u0119 wietrzn\u0105 i tr\u0105dzik r\u00f3\u017cowaty. Tylko jedno ze zdj\u0119\u0107 ma zwi\u0105zek z noszeniem maseczki.", "author": "sprawdzam.afp.com", "date": "2020-08-13T07:16:43+02:00", "vclaim_id": "vclaim-id-51798", "url": "https://sprawdzam.afp.com/te-zdjecia-nie-pokazuja-ze-noszenie-maseczek-powoduje-zakazenie-bakteria-gronkowca", "vclaim": "Te zdj\u0119cia nie pokazuj\u0105, \u017ce noszenie maseczek powoduje zaka\u017cenie bakteri\u0105 gronkowca\n\nFotografie, na kt\u00f3rych wida\u0107 choroby sk\u00f3ry rzekomo wywo\u0142ane przez bakterie gronkowca z powodu noszenia maseczki by\u0142y udost\u0119pniane w mediach spo\u0142eczno\u015bciowych prawie tysi\u0105c razy. Na wi\u0119kszo\u015bci z nich wida\u0107 jednak inne choroby m.in. osp\u0119 wietrzn\u0105 i tr\u0105dzik r\u00f3\u017cowaty. Tylko jedno ze zdj\u0119\u0107 ma zwi\u0105zek z noszeniem maseczki.\n\nGrafika pojawi\u0142a si\u0119 na Facebooku 9 sierpnia 2020 r. Wed\u0142ug autora wpisu zdj\u0119cia pokazuj\u0105 choroby sk\u00f3ry twarzy spowodowane noszeniem maseczek. Wpis ma 946 udost\u0119pnie\u0144.\n\nZdj\u0119cia z podobnym stwierdzeniem by\u0142y r\u00f3wnie\u017c udost\u0119pniane w mediach spo\u0142eczno\u015bciowych w j\u0119zyku chorwackim, portugalskim oraz niemieckim.\n\nFotografie s\u0105 myl\u0105ce, poniewa\u017c te zdj\u0119cia pokazuj\u0105 inne choroby sk\u00f3ry niespowodowane zaka\u017ceniem gronkowca.\n\nW Polsce zas\u0142anianie ust i nosa obowi\u0105zuje w miejscach publicznych. Maseczk\u0119 trzeba nosi\u0107 m.in. podczas zgromadze\u0144, w taks\u00f3wce i pojazdach komunikacji publicznej, sklepach, przychodniach i salonach tatua\u017cy, w ko\u015bcio\u0142ach, szko\u0142ach i na uczelni. Obowi\u0105zek zas\u0142aniania ust i nosa nie dotyczy dzieci poni\u017cej czterech lat, kierowc\u00f3w czy duchownych podczas czynno\u015bci lub obrz\u0119d\u00f3w religijnych.\n\n\u201eGronkowce to jedne z najwa\u017cniejszych patogen\u00f3w bakteryjnych cz\u0142owieka, odpowiedzialne za wiele chor\u00f3b oraz kolonizacj\u0119 sk\u00f3ry i \u015bluz\u00f3wek\u201d \u2013 czytamy w publikacji naukowej prof. Walerii Hryniewicz, specjalistki w dziedzinie mikrobiologii.\n\nZ publikacji dowiadujemy si\u0119 r\u00f3wnie\u017c, \u017ce \u201ezwi\u0119kszone ryzyko zaka\u017cenia dotyczy chorych po zabiegach chirurgicznych (zaka\u017cenie miejsca operowanego), z ranami oparzeniowymi, z cewnikami naczyniowymi i (...) z wszczepionymi biomateria\u0142ami, a tak\u017ce poddawanych d\u0142ugotrwa\u0142ej antybiotykoterapii\u201d. Jak mo\u017cna si\u0119 nim zarazi\u0107? G\u0142\u00f3wnie przez bezpo\u015bredni kontakt z zaka\u017conym personelem szpitala, poniewaz najwi\u0119ksze zagro\u017cenie znajduje si\u0119 na \u201eoddzia\u0142ach neonatologicznych, intensywnej terapii, zabiegowych i oparzeniowych\u201d.\n\nPostanowili\u015bmy przyjrze\u0107 si\u0119 wszystkim zdj\u0119ciom po kolei. Zesp\u00f3\u0142 AFP w Chorwacji ustali\u0142, \u017ce wi\u0119kszo\u015b\u0107 tych zdj\u0119\u0107 nie jest powi\u0105zana ani z noszeniem maseczek, ani z koronawirusem.\n\nJedna z nich pokazuje fragment twarzy dziewczynki. Zdj\u0119cie pierwotnie zosta\u0142o opublikowane na stronie Getty Images, ameryka\u0144skiej agencji fotograficznej i banku zdj\u0119\u0107. Choroba, kt\u00f3r\u0105 zarazi\u0142a si\u0119 dziewczynka to ospa wietrzna (\u0142ac. varicella), wywo\u0142ana przez wirus (VZV). Jej g\u0142\u00f3wnym objawem jest wyst\u0119powanie charakterystycznej wysypki na ca\u0142ym ciele.\n\nVZV (Varicellae Zoster Virus) jest bardzo zaka\u017any, a do zaka\u017cenia dochodzi drog\u0105 korpelkow\u0105 lub poprzez bezpo\u015bredni kontakt \u2013 czytamy na stronie \u015awiatowej Organizacji Zdrowia (WHO).\n\nKolejne zdj\u0119cie znale\u017ali\u015bmy na Wikipedii w j\u0119zyku angielskim pod has\u0142em \u201eEczema Herpeticum\u201d. Fotografia opublikowano 11 kwietnia 2018 r. \u2013 czyli na d\u0142ugo przed pojawieniem si\u0119 epidemii koronawirusa w Wuhan, w grudniu 2019 r. Jak wynika z informacji do\u0142\u0105czonej do zdj\u0119cia, zdj\u0119cie przedstawia dziecko cierpi\u0105ce na eczem\u0119 herpeticum \u2013 chorob\u0119 sk\u00f3ry, wywo\u0142ywan\u0105 przez wirus opryszczki, kt\u00f3ra dotyczy niemal wy\u0142\u0105cznie dzieci w pierwszych dw\u00f3ch latach \u017cycia choruj\u0105cych na atopowe zapalenie sk\u00f3ry. Fotografia by\u0142a r\u00f3wnie\u017c publikowana na stronie szpitala The Royal Children\u2019s Hospital w Melbourne w Australii.\n\nPor\u00f3wnanie obu fotografii, po lewej wida\u0107 screen z Facebooka, a po prawej z Wikipedii, 14 sierpnia 2020 roku\n\nKolejne zdj\u0119cie w rzeczywisto\u015bci przedstawia piel\u0119gniark\u0119 pod koniec zmiany, u kt\u00f3rej wida\u0107 \u015blady po noszeniu ca\u0142ego sprz\u0119tu ochronnego. Zdj\u0119cie by\u0142o bardzo popularne w mediach spo\u0142eczno\u015bciowych, kiedy to lekarze oraz inni pracownicy personelu medycznego udost\u0119pniali w sieci swoje zdj\u0119cia pokazuj\u0105ce prawdziwe konsekwencje pracy na d\u0142ugich dy\u017curach. Fotografie cz\u0119sto przedstawia\u0142y blizny i odciski, kt\u00f3re by\u0142y spowodowane noszeniem niewygodnego sprz\u0119tu ochronnego (1, 2, 3).\n\nOsoba na fotografii to w\u0142oska piel\u0119gniarka Valeria Zedde. Swoje zdj\u0119cie udost\u0119pni\u0142a na Instagramie w marcu 2020 roku, pisz\u0105c \u017ce tak wygl\u0105da po sze\u015bciogodzinnej pracy.\n\nZesp\u00f3\u0142 AFP w Chorwacji dotar\u0142 r\u00f3wnie\u017c do innych os\u00f3b m.in. do w\u0142oskich piel\u0119gniarek Alessi Bonari oraz Cristiny Barbieri.\n\nPracownicy medyczni podczas dy\u017cur\u00f3w s\u0105 zobowi\u0105zani do stosowania \u015brodk\u00f3w ochrony osobistej (PPE, ang. Personal Protective Equipment), kt\u00f3re maj\u0105 ochroni\u0107 ich podczas kontaktu z pacjentem z podejrzeniem lub rozpoznaniem zaka\u017cenia SARS-CoV-2. Nale\u017c\u0105 do nich m.in. r\u0119kawiczki jednorazowe, kombinezon, fartuch, maseczki, gogle czy przy\u0142bica.\n\n\u015awiatowa Organizacja Zdrowia (WHO) opublikowa\u0142a 6 kwietnia 2020 roku wytyczne dotycz\u0105ce stosowania \u015brodk\u00f3w ochrony osobistej podczas epidemii Covid-19. R\u00f3\u017cnia si\u0119 one od rekomendacji skierowanych do og\u00f3\u0142u spo\u0142ecze\u0144stwa, kt\u00f3re zezwalaj\u0105 noszenie maseczek zar\u00f3wno chirurgicznych, jak i ze zwyk\u0142ych materia\u0142\u00f3w np. bawe\u0142ny.\n\nNa kolejnym zdj\u0119ciu, w prawym dolnym rogu wida\u0107 fragment twarzy kobiety z rumieniem, kt\u00f3ry m\u00f3g\u0142 by\u0107 spowodowany przez tr\u0105dzik r\u00f3\u017cowaty. Zdj\u0119cie zosta\u0142o opublikowane na stronie \u201eMedical News Today\u201d, ale mo\u017cna je r\u00f3wnie\u017c odnale\u017a\u0107 na stronie banku zdj\u0119\u0107 \u201eAlarmy\u201d. Opis do\u0142\u0105czony do zdj\u0119cia m\u00f3wi, \u017ce kobieta cierpi na tr\u0105dzi\u0107 r\u00f3\u017cowaty, kt\u00f3ry charakteryzuje si\u0119 zaczerwienieniem twarzy, a tak\u017ce rozszerzonymi naczynkami krwiono\u015bnymi.\n\nJak czytamy na stronie brytyjskiej s\u0142u\u017cby zdrowia National Health Service (NHS), tr\u0105dzik r\u00f3\u017cowaty to przewlek\u0142a choroba sk\u00f3ry twarzy. Nie wiadomo, co dok\u0142adnie jest jego przyczyn\u0105, ale NHS wymienia m.in. \u201espo\u017cywanie alkoholu, kofeiny, gor\u0105cych napoj\u00f3w, jedzenie pikantnych potraw czy ser\u00f3w, a tak\u017ce \u0107wiczenia o wysokiej intensywno\u015bci jak bieganie czy aerobik\u201d.\n\nKolejne ze zdj\u0119\u0107 znajduje si\u0119 w lewym g\u00f3rnym rogu. Fotografia przedstawia m\u0142od\u0105 Francuzk\u0119 z oparzeniem wok\u00f3\u0142 ust, kt\u00f3ra zrobi\u0142a zdj\u0119cie po d\u0142ugim noszeniu maseczki podczas wakacji. Jej matka postanowi\u0142a opublikowa\u0107 fotografi\u0119 na Facebooku 30 lipca 2020, by ostrzec innych przed noszeniem maseczek. P\u00f3\u017aniej sw\u00f3j wpis usun\u0119\u0142a. \u2013 C\u00f3rka po raz pierwszy tak d\u0142ugo nosi\u0142a maseczk\u0119, kt\u00f3r\u0105 dosta\u0142a w szkole. Wybrali\u015bmy si\u0119 na tygodniowe wakacje pod namiot. Maseczka by\u0142a obowi\u0105zkowa w zamkni\u0119tych pomieszczeniach, wi\u0119c musia\u0142a j\u0105 nosi\u0107 codziennie \u2013 m\u00f3wi\u0142a matka francuskiemu dziennikowi \u201eLe Monde\u201d.\n\nW innym materiale, kt\u00f3ry kobieta opublikowa\u0142a na Facebooku, pokaza\u0142a stos pude\u0142ek z lekarstwami, kt\u00f3re wed\u0142ug niej zosta\u0142y przepisane c\u00f3rce. W komentarzu p\u00f3\u017aniej stwierdzi\u0142a, \u017ce c\u00f3rka mia\u0142a \u201ealergi\u0119 na jeden sk\u0142adnik maseczki\u201d.\n\nWed\u0142ug \u201eAmerican Academy of Dermatology\u201d - jednej z najwi\u0119kszych organizacji dermatolog\u00f3w na \u015bwiecie, noszenie maseczki mo\u017ce prowadzi\u0107 do problem\u00f3w sk\u00f3ry m.in. tr\u0105dziku i sucho\u015bci twarzy. Wymienia r\u00f3\u017cne zalecenia, a w\u015br\u00f3d nich noszenie maseczki z mi\u0119kkiego, naturalnego i oddychaj\u0105cego materia\u0142u, kt\u00f3re powinny by\u0107 prane z u\u017cyciem bezzapachowych i hipoalergicznych detergent\u00f3w.\n\nFa\u0142szywe jest stwierdzenie, wed\u0142ug kt\u00f3rego noszenie maseczek skutkuje rozwini\u0119ciem si\u0119 bakterii lub grzyb\u00f3w na twarzy. \u2013 Pod maseczk\u0105 nie znajdziemy wi\u0119cej mikroorganizm\u00f3w, bakterii, grzyb\u00f3w czy wirus\u00f3w poza tymi, kt\u00f3re wdychamy \u2013 powiedzia\u0142a AFP Factuel prof. Florence Elias, wyk\u0142adowca fizyki na Uniwersytecie Paryskim.\n\nEksperci wskazuj\u0105, \u017ce ryzyko infekcji pojawia si\u0119 wtedy, kiedy nosimy maseczk\u0119 zbyt d\u0142ugo lub gdy nie przestrzegamy zasad higieny. Pisali\u015bmy na ten temat na pocz\u0105tku sierpnia.", "lang": "pl"}