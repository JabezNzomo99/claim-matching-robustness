{"title": "Boldrini vs. Mussolini", "subtitle": "", "author": "pagellapolitica.it", "date": null, "vclaim_id": "vclaim-id-4670", "url": "https://pagellapolitica.it/dichiarazioni/5575/boldrini-vs-mussolini", "vclaim": "Laura Boldrini \u00e8 entrata qualche giorno fa al centro di una breve, per quanto feroce, polemica sullo stato del grande obelisco che occupa il Foro Italico, complesso monumentale situato sulle rive del Tevere a pochi passi dallo Stadio Olimpico. La colpa del monumento sarebbe la grande scritta che vi campeggia in piena vista, e che titola \"Mussolini Dvx\". Cerchiamo esattamente di capire cosa \u00e8 successo, cosa ha detto Boldrini, e di cosa \u00e8 stata accusata.\n\nIl monumento \u00e8 decisamente impressionante. Fu proposto nel 1927, in pieno regime fascista, da una commissione di industriali di Carrara che volevano onorare la figura di Mussolini dedicandogli un monolite in marmo. Il progetto fu ultimato ed inaugurato nel 1932 e da allora ha resistito agli stravolgimenti della Seconda Guerra Mondiale, al cambio di regime in Italia, all'occupazione delle truppe tedesche, ai bombardamenti americani e all'avvento dell'Italia repubblicana.\n\nLa polemica \u00e8 nata in occasione di uno scambio di battute tra la presidente della Camera ed un anziano partigiano, avvenuto in occasione delle celebrazioni del settantesimo anniversario della Liberazione. Dal dialogo si intuisce chiaramente cosa \u00e8 avvenuto e cosa \u00e8 stato detto:\n\n\"...Comunque dopo tutto quello che ci siamo detti penso che dovremmo fare qualcosa per ripulire tutte le strade d'Italia dal fascismo, che sta ritornando, e oltretutto di abbattere quella colonna al Foro Italico, la vergognosa scritta 'Mussolini Dvx'. Quella \u00e8 l'ora di abbatterlo...\"\n\nE' vero, Boldrini non ha mai proposto di abbattere il monumento. Si \u00e8 trovata a doversi in qualche modo svicolare (con un certo imbarazzo, come \u00e8 intuibile dal tono nel video) dall' \"eccessivo ardore\" dell'ex partigiano nei suoi confronti. Probabilmente, in un ambiente che le \u00e8 vicino in quanto a ideali e valore storico (ovvero la liberazione dal regime fascista e le testimonianze dei partigiani che l'hanno ottenuta) si \u00e8 pure lasciata andare. Siamo inoltre certi che Boldrini non intenda effettivamente proseguire con quanto promesso, come ha specificato qualche giorno dopo nel tentativo di spegnere la polemica.\n\nVero \u00e8 anche, per\u00f2, che ha asserito di voler cancellare la scritta, seppur in risposta alle esortazioni del partigiano. Troppo poco per sostenere che avesse esortato all'abbattimento dei monumenti - \"C'eri quasi\" per Boldrini.", "lang": "it"}