{"title": "Conte \u00e8 davvero il primo Presidente del Consiglio a essersi tagliato lo stipendio?", "subtitle": "", "author": "pagellapolitica.it", "date": null, "vclaim_id": "vclaim-id-40835", "url": "https://pagellapolitica.it/dichiarazioni/8132/conte-e-davvero-il-primo-presidente-del-consiglio-a-essersi-tagliato-lo-stipendio", "vclaim": "Il 22 ottobre Giuseppe Conte ha pubblicato su Facebook la foto di un documento relativo al suo stipendio dove era riportata una richiesta di diminuzione del 20 per cento. Come \u00e8 evidente dall'immagine e sottolineato dal presidente del Consiglio stesso, la domanda era stata inoltrata alcuni mesi fa, il 16 luglio 2018.\n\nPaolo Gentiloni \u00e8 stato presidente del Consiglio dal 12 dicembre 2016 al 1 giugno 2018. Gentiloni non ha ricevuto lo stipendio da presidente del Consiglio: il motivo per\u00f2 \u00e8 che ne riceveva gi\u00e0 uno in quanto parlamentare, e una legge recente vieta l\u2019accumulo.\n\nPrima di Gentiloni, ha ricoperto la carica di presidente del Consiglio Matteo Renzi, dal 22 febbraio 2014 al 12 dicembre 2016. Durante quel periodo non era parlamentare e quindi non si \u00e8 mai trovato di fronte al problema del cumulo dei due stipendi. I dati condivisi dalla Presidenza del Consiglio non riportano in ogni caso nessuna rinuncia da parte dell\u2019ex segretario del Partito Democratico a una percentuale dell\u2019indennit\u00e0 da presidente del Consiglio.\n\nPrima ancora, dal 28 aprile 2013 al 21 febbraio 2014, \u00e8 stato presidente del Consiglio Enrico Letta. Come riporta la stessa Presidenza, Letta durante il periodo della sua carica non ha ricevuto lo stipendio \u00abin quanto \u00e8 stato disposto il divieto di cumulo del trattamento stipendiale previsto per i Ministri e Sottosegretari di Stato parlamentari con l\u2019indennit\u00e0 spettante corrisposta dalla Camera dei Deputati ovvero dal Senato della Repubblica\u00bb. In pratica, lo stesso caso verificatosi con Gentiloni.\n\nAl termine della legislatura precedente (la XVI), dal 16 novembre 2011 al 27 aprile 2013, la carica di presidente del Consiglio \u00e8 stata ricoperta da Mario Monti. In occasione della sua nomina Monti, che pochi giorni prima era stato proclamato senatore a vita, aveva dichiarato che avrebbe rinunciato a tutto il suo stipendio da presidente del Consiglio e di ministro dell\u2019Economia e delle finanze - all\u2019epoca non era ancora in vigore la legge 54/2013 che vietava il cumulo.\n\nCon questa rinuncia, Mario Monti ha quindi deciso di ricevere la sola indennit\u00e0 che gli spettava in quanto senatore (non ci risulta una distinzione tra il trattamento dei senatori a vita degli altri membri di Palazzo Madama). Abbiamo contattato l\u2019ufficio stampa della Presidenza del Consiglio dei Ministri e ci \u00e8 stato confermato che Monti non ha mai ricevuto alcuno stipendio da palazzo Chigi.\n\nPer quanto riguarda le legislature precedenti e, quindi ad esempio i governi di Silvio Berlusconi e Romano Prodi, non \u00e8 stato possibile raccogliere dati o documenti ufficiali che attestano riduzioni di stipendio da parte dei presidenti del Consiglio. Abbiamo contattato la Presidenza del Consiglio dei Ministri che, per\u00f2, non ci ha fornito informazioni a riguardo.\n\nLa Presidenza del Consiglio dei ministri ha confermato con un documento ufficiale \u2013 e con noi telefonicamente \u2013 che Giuseppe Conte si \u00e8 ridotto lo stipendio del 20 per cento. Per il suo ruolo, percepir\u00e0 quindi quasi 92 mila euro lordi l\u2019anno, con una riduzione di circa 23 mila euro.\n\nSecondo quanto ci \u00e8 stato detto sempre dalla Presidenza del Consiglio, se si guarda alle ultime due legislature, quelle per le quali \u00e8 possibile raccogliere informazioni e documenti ufficiali, si tratta di un caso unico. Come abbiamo avuto modo di verificare, infatti, Gentiloni, Letta e Monti avevano s\u00ec rinunciato in toto al proprio stipendio, ma percepivano altre indennit\u00e0. Nel caso di Monti non si \u00e8 trattato di una scelta obbligata dalla legge: quindi, anche se nessuno, prima di Conte, ha optato per una riduzione, Mario Monti aveva gi\u00e0 scelto liberamente di ridurre l\u2019ammontare dei soldi che gli spettavano per i propri incarichi istituzionali. In conclusione, Carlo Sibilia merita un \u201cC\u2019eri quasi\u201d.", "lang": "it"}