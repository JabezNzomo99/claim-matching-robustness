{"title": "La storia degli oltre 6 miliardi di fondi Ue ancora inutilizzati per la crisi", "subtitle": "", "author": "pagellapolitica.it", "date": null, "vclaim_id": "vclaim-id-65890", "url": "https://pagellapolitica.it/dichiarazioni/8636/la-storia-degli-oltre-6-miliardi-di-fondi-ue-ancora-inutilizzati-per-la-crisi", "vclaim": "Calenda ha riportato (min. 1:00:51) lo stesso dato anche il giorno dopo, in un intervento a , dove ha sostenuto che ci sono \u00ab6,7 miliardi di fondi europei che l\u2019Europa ha detto: \u201cSpendete senza cofinanziamento\u201d\u00bb. Nei giorni precedenti il leader di Azione aveva gi\u00e0 scritto un concetto simile anche su Twitter.\n\nMa \u00e8 vero che non abbiamo ancora usato miliardi di euro \u2013 oltre 6 secondo Calenda \u2013 di fondi Ue per la crisi? Abbiamo verificato e il leader di Azione ha sostanzialmente ragione. Vediamo i dettagli.\n\nI Fondi strutturali e d\u2019investimento europeo (Fondi Sie) sono la principale fonte di risorse comunitarie per le politiche di coesione del nostro Paese, ossia quegli interventi pensati, tra le altre cose, per ridurre le disparit\u00e0 di sviluppo fra le regioni e uguagliare le opportunit\u00e0 socio-economiche dei cittadini.\n\nCome spiega un dossier del Parlamento pubblicato a fine marzo 2020, i due fondi strutturali con pi\u00f9 risorse comunitarie (quasi 33 miliardi di euro) sono il Fondo europeo di sviluppo regionale (Fesr) e il Fondo sociale europeo (Fse), mentre oltre 11 miliardi di euro sono per il Fondo europeo agricolo per lo sviluppo rurale (Feasr) e il Fondo europeo per gli affari marittimi e la pesca (Feamp).\n\nPer quanto riguarda il Fesr e il Fse, per gli anni 2014-2020 l\u2019Italia ha concordato con la Commissione Ue 51 \u201cProgrammi operativi\u201d \u2013 che descrivono modalit\u00e0 e tempi di spesa per i fondi europei \u2013 di cui 39 sono regionali (Por) e 12 nazionali (Pon). Come vedremo meglio tra poco, il coinvolgimento tra Stato, amministrazioni centrali e regionali \u00e8 centrale nella questione sollevata da Calenda.\n\nSecondo i dati della Commissione Ue, sul budget totale di oltre 75 miliardi di euro (che comprendono sia i fondi europei che quelli di cofinanziamento), al 31 dicembre 2019 ne erano stati spesi il 35 per cento (circa 26,3 miliardi di euro) e allocati quasi 55 miliardi (il 73 per cento).\n\nTra marzo e aprile 2020 l\u2019Ue \u2013 su proposta della Commissione, con il s\u00ec del Parlamento e del Consiglio \u2013 ha approvato due pacchetti di misure per aumentare la flessibilit\u00e0 sull\u2019utilizzo dei fondi strutturali europei: il (Crii) e il (Crii+).\n\n\u00abQuando la Commissione a fine febbraio/inizio marzo cercava risorse finanziarie per sostenere gli Stati membri nella loro lotta contro il Covid-19, si \u00e8 trovata con pochissimi margini, dovuti per l'appunto al fatto di essere alla fine del settenato in corso\u00bb, ha scritto il 20 aprile sul sito della Commissione Ue Nicola De Michelis, direttore per la crescita intelligente e sostenibile presso la Direzione generale politica regionale e urbana della Commissione. \u00abLe uniche risorse disponibili si sono rivelate quelle della politica di coesione e dei suoi fondi strutturali, la cui attuazione \u00e8 sempre e strutturalmente in ritardo di qualche anno rispetto al resto delle altre politiche e strumenti finanziati dal bilancio europeo\u00bb.\n\nCon Crii, l\u2019Ue ha dato anche la possibilit\u00e0 agli Stati membri di utilizzare i circa 8 miliardi di euro di prefinanziamenti che hanno ricevuto e non speso nel 2019 (circa 850 milioni di euro per l\u2019Italia).\n\nAd oggi non \u00e8 possibile conoscere nel dettaglio quante sono le risorse dei fondi Ue che l\u2019Italia potrebbe usare con pi\u00f9 flessibilit\u00e0 per l\u2019emergenza coronavirus. Da un lato perch\u00e9 la macchina dei fondi strutturali \u00e8 molto complessa e ci sono bandi di gara che magari sono stati lanciati ma non sono ancora conteggiati nei numeri ufficiali. Dall\u2019altro lato, come ha sottolineato Calenda a DiMarted\u00ec, perch\u00e9 \u00e8 ancora in corso una trattativa su questi fondi tra lo Stato e le regioni. Come ordine di grandezza, per\u00f2, il leader di Azione riporta una cifra attendibile.\n\nLa base dell\u2019intervento dell\u2019Ue \u00e8 stata questa: \u00abVediamo a che punto sono i programmi finanziati dall\u2019Europa, i programmi dei fondi strutturali e della politica di coesione, vediamo quante di quelle risorse all\u2019interno dei programmi non sono ancora state aggiudicate e non sono ancora state impegnate in progetti precisi e quantifichiamo quelle risorse e mettiamole a disposizione, se gli Stati membri e le regioni decidono in quel senso, dell\u2019emergenza\u00bb, ha spiegato all\u2019 il 29 aprile il direttore De Michelis(min. -27:50).\n\nSecondo alcune stime riportate nelle scorse settimane da e da , la \u201cpiena flessibilit\u00e0\u201d dell\u2019Ue sui fondi garantirebbe al nostro Paese risorse per 6,7 miliardi di euro \u2013 la cifra indicata da Calenda \u2013 che comprendono 5,3 miliardi di euro non impegnati e 1,4 di risorse programmate per gli anni scorsi. Questi 6,7 miliardi potrebbero salire a 10 miliardi se fosse confermato il cofinanziamento nazionale.\n\n\u00abQueste sono delle possibilit\u00e0 \u2013 aveva anticipato (min. -18:28) il 29 aprile De Michelis all\u2019 \u2013 che sono offerte agli Stati membri. Come potete immaginare, in Italia come altrove, ci sono poi tutta una serie di valutazioni politiche in relazioni interistituzionali che entrano in gioco per definire cosa si possa effettivamente fare\u00bb.\n\nE infatti, come ha confermato a l\u2019Agenzia per la coesione territoriale (che monitora le politiche di coesione del nostro Paese), agli inizi di giugno sono ancora in corso le trattative tra lo Stato e le amministrazioni che si occupano della gestione dei fondi (per esempio per capire da quali priorit\u00e0 spostare i soldi su altre iniziative).\n\n\u00abI negoziati bilaterali sono effettivamente in corso, ci sono incontri con le amministrazioni regionali e con le amministrazioni nazionali. Si sta raccogliendo la disponibilit\u00e0 da parte delle amministrazioni di riprogrammare una parte delle risorse per l\u2019emergenza\u00bb, ha sottolineato (min. 3:01:16) il 4 giugno in audizione alla Commissione Politiche Ue della Camera Massimo Sabatini, direttore dell\u2019Agenzia per la coesione territoriale, ricordando anche quanto detto dal ministro per il Sud e la coesione territoriale Giuseppe Provenzano in un\u2019audizione informale al Senato del 19 maggio scorso.\n\nIn quell\u2019occasione, Provenzano ha riportato (min. 44:17) dei \u00abdati non ufficiali, che non sono ancora stati sanciti da vere e proprie intese\u00bb sull\u2019avanzamento degli incontri, lamentandosi \u00abche ci aspettavamo molto di pi\u00f9 dalle amministrazioni regionali\u00bb.\n\n\u00abSu un complesso di risorse riprogrammabili di circa 10 miliardi sull\u2019emergenza [che tengono conto anche del cofinanziamento, ndr], siamo fermi a circa 3,8-4 miliardi per le amministrazioni regionali, da cui ci aspettavamo di arrivare fino a 7, e invece sulle amministrazioni centrali [qui una lista, ndr] siamo andati oltre le nostre aspettative: avevamo preventivato un ammontare di circa 3 miliardi di risorse riprogrammabili, e siamo gi\u00e0 a 4\u00bb, ha detto Provenzano in audizione.\n\nRicapitolando: i 6,7 miliardi di euro di cui parla Calenda sono una stima dei fondi Ue che potrebbero essere riutilizzati (anche senza cofinanziamento) grazie alla maggiore flessibilit\u00e0 comunitaria, ma che per il momento sono ancora oggetto di una trattativa \u2013 \u00abparcheggiati\u00bb, citando l\u2019espressione usata dal leader di Azione \u2013 tra Stato e regioni.\n\nSecondo Carlo Calenda, l\u2019Italia ha \u00ab\u201cparcheggiati\u201d 6,7 miliardi di fondi europei senza cofinanziamento\u00bb, che potrebbe usare per l\u2019emergenza coronavirus. Abbiamo verificato e il leader di Azione ha sostanzialmente ragione.\n\nIl problema \u00e8 che la riprogrammazione di queste risorse \u2013 di cui ancora non \u00e8 possibile avere un numero preciso \u2013 sono attualmente ancora oggetto di trattativa tra lo Stato e le amministrazioni, centrali o regionali, che le gestiscono. In conclusione, \u201cVero\u201d per Calenda.", "lang": "it"}