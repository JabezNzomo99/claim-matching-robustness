{"title": "Turismo: abbiamo da imparare dalla Spagna?", "subtitle": "", "author": "pagellapolitica.it", "date": null, "vclaim_id": "vclaim-id-19881", "url": "https://pagellapolitica.it/dichiarazioni/7835/turismo-abbiamo-da-imparare-dalla-spagna", "vclaim": "\"Il MoVimento 5 Stelle al governo istituir\u00e0 un ministero del Turismo che si dedicher\u00e0 totalmente alle politiche del turismo in Italia e che avr\u00e0 due obiettivi: rifondare questo paese sulla bellezza per farla diventare un attrattore di investimenti e arrivare al 15% di PIL prodotto dal turismo, come la Spagna\".\n\nCome \u00e8 facile aspettarsi per l\u2019Italia, il tema del turismo \u00e8 frequente nei discorsi dei nostri politici. Il vicepresidente della Camera dei Deputati Luigi Di Maio ha scritto su Facebook che tra i progetti del Movimento 5 Stelle c\u2019\u00e8 l\u2019istituzione di un ministero del Turismo, per promuovere al meglio le potenzialit\u00e0 dell\u2019Italia in questo campo.\n\nVale la pena per\u00f2 fare una premessa. Oggi le competenze governative per il turismo rientrano tra quelle del MiBACT (Ministero dei Beni, delle Attivit\u00e0 Culturali e del Turismo), attualmente guidato da Dario Franceschini (PD). \u00c8 una situazione relativamente recente: \u00e8 stata decisa infatti con una legge del 2013, che ha spostato competenze e risorse economiche dalla Presidenza del Consiglio al ministero della Cultura.\n\nMa per molti anni l\u2019Italia ha avuto un ministero apposito come quello che il M5S propone di reintrodurre: con una legge del 1959, infatti, fu istituito il Ministero del Turismo e dello Spettacolo. Il ministero ebbe vita tranquilla fino al 1977, quando l\u2019istituzione delle regioni port\u00f2 al passaggio a loro di gran parte delle competenze in materia turistica e alla soppressione della Direzione generale del turismo (DPR 24 luglio 1977, n. 617).\n\nPoi, nell\u2019aprile del 1993, gli italiani furono chiamati a votare in otto referendum presentati dai radicali e dal comitato Segni. Quel voto si ricorda soprattutto perch\u00e9 abol\u00ec il finanziamento pubblico ai partiti (reintrodotto subito dopo come \u201crimborsi\u201d e passato attraverso molte vicissitudini recenti, ma questa \u00e8 un\u2019altra storia). Gli altri sette quesiti riguardavano materie molto diverse, dall\u2019abolizione delle pene per l\u2019uso personale delle droghe alla legge elettorale del Senato. Fino, appunto, a tre quesiti che abolivano il Ministero delle partecipazioni statali, quello del Turismo e spettacolo e quello dell\u2019Agricoltura.\n\nI risultati furono una vittoria del S\u00ec per tutti i quesiti: con un\u2019affluenza intorno al 77 per cento, vot\u00f2 per abolire il Ministero del Turismo e dello spettacolo l\u201982,28 per cento. Il ministero dell\u2019Agricoltura, abolito anch\u2019esso, fu reintrodotto quasi subito e da allora ha cambiato diverse volte il nome.\n\nNon solo: con la riforma del Titolo V della Costituzione del 2001, il turismo \u00e8 una materia di competenza \u201cesclusiva\u201d delle regioni, anche se molte leggi statali hanno un impatto rilevante (si pensi a quelle sulla concorrenza). Come ha scritto nel 2015 il Servizio Studi della Camera, oggi avviene di fatto una mediazione tra istanze statali e istanze regionali, in materia turistica, all\u2019interno della Conferenza Stato-regioni (la proposta di modifica costituzionale bocciata il 4 dicembre 2016 avrebbe riportato le \u201cdisposizioni generali e comuni\u201d sul turismo nell\u2019ambito della legislazione esclusiva dello Stato).\n\nCuriosit\u00e0: la Spagna non ha un ministero esclusivo per il turismo, ma le competenze rientrano comunque sotto quelle del Ministero dell\u2019Energia, del Turismo e dell\u2019Agenda digitale. Il ministero competente in materia turistica \u00e8 cambiato molte volte negli ultimi decenni, in modo persino pi\u00f9 vario del caso italiano (una storia dettagliata \u00e8 disponibile qui).\n\nNon \u00e8 semplice calcolare il peso del turismo nell\u2019economia dei diversi Paesi. Le attivit\u00e0 turistiche sono molto diverse e hanno conseguenze in molti settori, non tutte facilmente misurabili. Eurostat, ad esempio, fornisce molti numeri nelle statistiche dell\u2019industria turistica, ma non una stima di quanto essa pesi nella formazione del PIL dei paesi europei.\n\nCi\u00f2 che pi\u00f9 ci si avvicina \u00e8 il valore aggiunto al costo dei fattori per l\u2019industria turistica, che misura i ricavi lordi del settore. Il rapporto non \u00e8 possibile con il totale dell\u2019economia, ma \u00e8 limitato all\u2019economia non finanziaria. Per la Spagna, si tratta di 33,9 miliardi di euro contro 430 (il 7,8 per cento), mentre per l\u2019Italia le due cifre sono 37,8 contro 643,1 (il 5,8 per cento).\n\nA proposito della Spagna, il WTTC stima che nel 2017 il turismo pesi per il 5,1 per cento dell\u2019economia del Paese, a cui si aggiunge il contributo indiretto e quello indotto, per un totale che arriva al 14,4 per cento. Per l\u2019Italia, le stime del WTTC sono del 4,6 per cento per quanto riguarda il contributo diretto nel 2017, arrivando all\u201911,3 per cento se si conta anche i benefici indiretti e indotti. In passato, le stime del WTTC sono state utilizzate in passato anche dall\u2019ENIT, l\u2019Agenzia nazionale italiana del turismo.\n\nPer calcolare benefici indiretti e indotti, dichiara il WTTC, vengono incluse le spese pubbliche e private di investimento nel turismo, come ad esempio la costruzione di nuovi hotel, ma anche attivit\u00e0 legate al turismo in modo meno esclusivo, come l\u2019acquisto di nuovi aerei. L\u2019\u201cindotto\u201d, poi, \u00e8 definito come \u201cil PIL e i posti di lavoro sostenuti dalle spese di chi \u00e8 direttamente o indirettamente impiegato nell\u2019industria dei viaggi e del turismo\u201d.\n\nLuigi Di Maio propone di istituire un Ministero del Turismo per aiutare lo sviluppo del settore nel nostro Paese. Un ministero con quella funzione \u00e8 esistito tra il 1959 e il 1993, quando venne abolito in un referendum popolare. Il deputato M5S aggiunge poi che in Spagna il turismo produce il 15 per cento del PIL: si arriva a quella percentuale - leggermente inferiore - solo in una stima che include anche benefici \u201cindiretti e indotti\u201d. L\u2019apporto diretto \u00e8 molto inferiore (e non troppo diverso per l\u2019Italia): \u201cC\u2019eri quasi\u201d al vicepresidente della Camera.", "lang": "it"}