{"title": "Cos\u00ec il coronavirus aumenta la violenza contro le donne", "subtitle": "", "author": "pagellapolitica.it", "date": null, "vclaim_id": "vclaim-id-42882", "url": "https://pagellapolitica.it/dichiarazioni/8606/cosi-il-coronavirus-aumenta-la-violenza-contro-le-donne", "vclaim": "L\u2019europarlamentare del Pd ha ragione sui casi in aumento: come vedremo, nonostante la scarsit\u00e0 dei dati a disposizione su questo tema, alcuni numeri e molti esperti hanno mostrato che la violenza domestica sta crescendo \u2013 e pu\u00f2 crescere sempre pi\u00f9 \u2013 a causa dell\u2019emergenza coronavirus.\n\nPartiamo con i dati sui contatti ai servizi di sostegno per le vittime di violenza domestica e ai centri antiviolenza in Italia, che mostrano come durante il lockdown da Covid-19 sia cresciuto il numero di donne che ha chiesto aiuto.\n\nQuesto numero \u00e8 stato istituito nel 2006 per far emergere e contrastare il fenomeno della violenza intra ed extra familiare a danno delle donne e dal 2009 anche nei confronti delle vittime di stalking. \u00c8 attivo 24 ore su 24, tutti i giorni dell\u2019anno ed \u00e8 accessibile gratuitamente da tutti Italia, sia da rete fissa che mobile, in cinque lingue diverse.\n\nSecondo i dati del Dipartimento delle Pari opportunit\u00e0, a marzo 2020 \u2013 il mese in cui sono iniziate le misure di contenimento per l\u2019emergenza coronavirus \u2013 sono state 716 le chiamate al 1522 (contro le 670 di marzo 2019), mentre dal 1 al 18 aprile 2020 sono salite addirittura a 1.037 (erano state 397 nello stesso periodo dell\u2019anno scorso).\n\nDa inizio marzo al 18 aprile, dunque, c\u2019\u00e8 stato un aumento di chiamate al 1522 di oltre il 64 per cento rispetto allo stesso periodo del 2019. A gennaio e febbraio 2020 \u2013 prima del lockdown \u2013 le chiamate erano state invece rispettivamente 455 e 508, in calo rispetto l\u2019anno scorso.\n\n\u00abQuesti numeri sono un segno che ci dice l\u2019emersione di un fenomeno purtroppo nascosto, difficile da contrastare proprio nella misura in cui pi\u00f9 viene taciuto mentre si consuma nelle mura domestiche\u00bb, ha spiegato la ministra per le Pari opportunit\u00e0 e la Famiglia Elena Bonetti (Italia Viva), nel commentare i dati del 1522.\n\n\u00abSe le segnalazioni via chat a gennaio 2020 sono state solo 37 e a febbraio 50, confermando cos\u00ec una sostanziale preferenza per il mezzo telefonico \u2013 spiega un comunicato del Dipartimento delle Pari opportunit\u00e0 \u2013 con la campagna di comunicazione mirata alla diffusione della conoscenza dell\u2019app le segnalazioni via chat sono salite a 143 a marzo e a 253 nei primi 18 giorni di aprile\u00bb.\n\n\u00abDal 2 marzo al 5 aprile 2020 i centri antiviolenza D.i.Re sono stati contattati complessivamente da 2.867 donne, di cui 806 (28 per cento) non si erano mai rivolte prima ai centri antiviolenza D.i.Re\u00bb, si legge in un comunicato sul sito ufficiale dell\u2019associazione. \u00abL\u2019incremento delle richieste di supporto, rispetto alla media mensile registrata con l\u2019ultimo rilevamento statistico (2018), pari a 1.643, \u00e8 stato del 74,5 per cento\u00bb.\n\nQuesti dati confermano \u00abquanto la convivenza forzata abbia ulteriormente esacerbato situazioni di violenza che le donne stavano vivendo\u00bb, ha commentato Paola Sdao, del \u201cGruppo ricerca e rilevazione\u201d di D.i.Re.\n\nAbbiamo visto che i contatti al 1522 e ai centri antiviolenza D.i.Re sono aumentati durante il periodo del lockdown.\n\nAlcune testimonianze, raccolte da Valigia Blu in un approfondimento del 27 marzo scorso, avevano mostrato che nelle prime settimane di marzo alcuni centri antiviolenza e associazioni avessero anzi riscontrato un preoccupante e sensibile calo delle chiamate. Questo non significa per\u00f2 un calo delle violenze subite.\n\nRicevere meno chiamate \u00ab\u00e8 un fenomeno che solitamente le operatrici sono abituate a vedere durante i weekend o i periodi di vacanza, quando donne e partner abusanti si trovano a stretto contatto e i momenti per telefonare o chiedere aiuto sono pi\u00f9 difficili da trovare\u00bb, ha scritto la giornalista Claudia Torrisi su Valigia Blu. \u00abSolo che in questo caso rischia di essere prolungato, e con tutte le complicazioni ulteriori di una pandemia\u00bb.\n\n\u00abFra le cause di aumento della violenza domestica, molti studi includono le situazioni di crisi, soprattutto in relazione all\u2019incremento del livello di stress psicologico e finanziario, alla crescita del grado di incertezza e a una generalizzata sensazione di perdita di controllo sulla propria vita\u00bb, hanno per esempio scritto il 14 aprile su lavoce.info Maura Laura Di Tommaso, professoressa ordinaria in Economia politica all\u2019Universit\u00e0 di Torino ed esperta in economia di genere e femminista, e Caterina Muratori, dottoranda al Collegio Carlo Alberto di Torino.\n\n\u00abOggi, poi, la politica dello \u201cstare a casa\u201d \u2013 hanno sottolineato le ricercatrici \u2013 espone le donne vittime di violenza domestica alla presenza costante del loro assalitore e la violenza di genere aumenta esponenzialmente nei momenti di prossimit\u00e0 familiare: diverse ricerche stimano un aumento nella probabilit\u00e0 degli episodi nei weekend, tra la sera e le prime ore della mattina e durante le vacanze\u00bb.\n\nIl 6 aprile l\u2019Oms ha infatti pubblicato un rapporto dedicato proprio all\u2019emergenza coronavirus e alla violenza sulle donne, domestica e non solo.\n\nSecondo le rilevazioni dell\u2019Oms, nelle prime settimane di lockdown diverse associazioni in molti Paesi nel mondo hanno registrato un aumento delle richieste di aiuto da parte di donne vittime di violenza domestica. Si sono registrati aumenti per esempio in Francia, in Argentina, in Germania, in Spagna, in Canada, negli Stati Uniti, nel Regno Unito e a Singapore.\n\nSecondo l\u2019Oms, a livello mondiale sono 243 milioni le donne e ragazze tra 15 e 49 anni che sono state vittime di una violenza fisica o sessuale, fatta da un partner negli ultimi 12 mesi.\n\nIl 7 maggio, il direttore regionale dell\u2019Oms per l\u2019Europa Hans Kluge ha inoltre annunciato in una dichiarazione alla stampa che \u00absebbene i dati siano scarsi, gli Stati membri hanno riportato un aumento del 60 per cento rispetto all\u2019aprile dello scorso anno del numero di chiamate d\u2019emergenza fatte da donne vittime di violenza da parte di partner intimi\u00bb.\n\n\u00abOltre a questi dati, solo una frazione dei casi di violenza vengono denunciati\u00bb, ha poi ricordato Kluge. \u00abParliamo molto di numeri e di statistiche, ma non dobbiamo dimenticarci neppure per un momento il lato umano della questione, delle donne e dei bambini che vivono tutti i giorni in questa realt\u00e0\u00bb.\n\nNel mondo \u00abse il lockdown continuasse per sei mesi, si stima ci sarebbero 31 milioni di casi di violenza di genere in pi\u00f9\u00bb rispetto allo stesso periodo ma senza misure restrittive, ha scritto l\u2019Unfpa nel suo rapporto.\n\nIn l\u2019Italia, le rilevazioni del numero 1522 e dei centri antiviolenza D.i.Re hanno confermato una crescita delle richieste di aiuto rispetto ai mesi scorsi, un fenomeno riscontrato anche in altri Paesi europei e del mondo, come hanno rilevato l\u2019Organizzazione mondiale della sanit\u00e0 e le Nazioni unite.\n\u2022 App 1522, disponibile su IOS e Android, che consente alle donne di chattare con le operatrici e chiedere aiuto e informazioni in sicurezza, senza correre il rischio ulteriore di essere ascoltate dai loro aggressori.", "lang": "it"}