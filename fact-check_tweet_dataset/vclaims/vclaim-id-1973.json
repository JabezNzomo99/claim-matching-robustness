{"title": "Salvini sulle rapine in Italia: due errori clamorosi e un'affermazione corretta", "subtitle": "", "author": "pagellapolitica.it", "date": null, "vclaim_id": "vclaim-id-1973", "url": "https://pagellapolitica.it/dichiarazioni/7817/salvini-sulle-rapine-in-italia-due-errori-clamorosi-e-unaffermazione-corretta", "vclaim": "\"Perch\u00e9 ci sono un milione e mezzo di rapine? E solo il 6% (dei responsabili) vengono rintracciati? Perch\u00e9 94 su 100 la fanno franca e i 6 su 100 che vengono beccati dopo 2, 3 massimo 4 anni sono fuori\"\n\nProbabilmente Salvini si \u00e8 confuso col numero di furti, che nel 2015 \u00e8 stato di 1.463.527. La differenza tra furti e rapine \u00e8 di grande importanza per l\u2019ordinamento penale italiano. Mentre, infatti, perch\u00e9 ci sia furto \u00e8 necessaria l\u2019assenza dell\u2019elemento della violenza, e la pena base \u00e8 quindi da 6 mesi a 3 anni, perch\u00e9 ci sia rapina, invece, \u00e8 necessaria la presenza della violenza o della minaccia. La pena \u00e8 dunque molto pi\u00f9 elevata, andando da 3 a 10 anni di base, e da 4 anni e mezzo a 20 nel caso sia a mano armata, in gruppo, sui mezzi pubblici o in una serie di altre circostanze.\n\nNon siamo in grado di risalire alla fonte del \u201c6%\u201d citato da Salvini, n\u00e9 esistono statistiche ufficiali sulla percentuale di rapinatori che \u00e8 stata rintracciata. Tuttavia, che 94 su 100 \u201cla facciano franca\u201d pare poco plausibile alla luce dei dati sulla popolazione carceraria italiana.\n\nI detenuti in carcere per rapina, dati Istat riferiti al 2015, sono 16.408. Si tratta del gruppo pi\u00f9 numeroso dietro a quello dei detenuti per reati collegati alle sostanze stupefacenti. Il rapporto col numero di rapine denunciate annualmente (poco meno del 50%), anche in considerazione della possibilit\u00e0 che un unico soggetto sia responsabile di pi\u00f9 reati denunciati, \u00e8 tale da far supporre che il dato del 6% sia sicuramente errato.\n\nCome si diceva, la cornice della pena prevista per il reato di rapina \u00e8 da 3 a 10 anni per la rapina semplice, e da 4 anni e sei mesi a 20 anni in una lunga serie di casi specifici.\n\nSalvini prende un abbaglio clamoroso sul numero di rapine cos\u00ec come sul numero di rapinatori che vengono effettivamente condannati. La confusione tra furto e rapina \u00e8 un errore grave, considerata la rilevante differenza di trattamento che il codice penale prescrive per i due reati. Pur avendo ragione sulla durata complessiva della permanenza in carcere per i rapinatori condannati, per il segretario della Lega Nord il giudizio resta dunque almeno un \u201cpinocchio andante\u201d.", "lang": "it"}