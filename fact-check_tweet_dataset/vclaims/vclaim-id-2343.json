{"title": "Migranti, sbarchi e terrorismo: come stanno davvero le cose?", "subtitle": "Le affermazioni del ministro Marco\u00a0 Minniti \u00a0riportate dal\u00a0  Guardian  \u00a0sotto la lente del\u00a0 fact \u00a0checking.  Un post  di Riccardo Luna", "author": "www.agi.it", "date": null, "vclaim_id": "vclaim-id-2343", "url": "https://www.agi.it/fact-checking/marco_minniti_migranti_sbarchi_terrorismo-2130466/news/2017-09-08/", "vclaim": "Spiegando la necessit\u00e0 di trovare un interlocutore in Libia, e la difficolt\u00e0 nel farlo, Minniti ha fatto un paragone con la Turchia, altro Paese che era di passaggio del flusso migratorio e con cui la Ue ha siglato un accordo per sigillare la rotta balcanica.\n\nLa Libia, al contrario, \u00e8 un Paese ancora gravemente frammentato. Non ci sono solo i due governi \u201crivali\u201d di Fayez al Sarraj (quello riconosciuto dalla comunit\u00e0 internazionale), in Tripolitania, e del generale Khalifa Haftar, in Cirenaica. Vaste aree di territorio libico sono controllate da milizie e trib\u00f9 locali, ed \u00e8 forte l\u2019ingerenza di Paesi stranieri con interessi e ambizioni in conflitto.\n\nSecondo l\u2019agenzia Onu che si occupa di rifugiati, con le operazioni del 28 e 29 agosto \u201cil numero totale di rifugiati e migranti salvati/intercettati dalla Guardia costiera libica nel 2017 ha raggiunto i 10.485 individui\u201d.\n\nAnche considerando che nei giorni successivi al 29 agosto si sono registrati altri interventi della Guardia costiera libica, che hanno interessato alcune centinaia di migranti, il totale dovrebbe restare intorno agli 11 mila individui. Meno dei 13 mila e passa citati da Minniti.\n\nInfine \u00e8 importante sottolineare come l\u2019Unhcr parli di individui \u201csalvati/intercettati\u201d: nel totale non rientrano solo quelle persone la cui imbarcazione stava affondando o si trovava altrimenti in pericolo, ma anche quelle che avrebbero teoricamente potuto raggiungere l\u2019Italia sui barconi e che sono state invece bloccate e riportate a terra.\n\nInfine Minniti tocca anche la questione del terrorismo, dicendosi convinto che \u201cnon c\u2019\u00e8 equazione tra immigrazione e terrorismo. Questo \u00e8 un errore di approccio, ma se guardiamo a quanto accaduto in Europa si pu\u00f2 dire che c\u2019\u00e8 una correlazione tra terrorismo e mancata integrazione\u201d.\n\n\u00c8 un tema di cui ci siamo gi\u00e0 occupati in passato, quando avevamo riscontrato che 19 terroristi su 21 \u2013 di quelli responsabili degli attentati in Europa da Charlie Hebdo in avanti \u2013 erano cittadini europei, uno viveva comunque da oltre 10 anni in Francia (Mohammed Lahouaiej-Bouhel, l\u2019attentatore di Nizza) e uno era arrivato invece come migrante (Anis Amri, l\u2019attentatore di Berlino).\n\nAnche aggiornando la verifica alle ultimi episodi di terrorismo (Stoccolma, Manchester, Londra e Barcellona), l\u2019affermazione di Minniti resta sostanzialmente corretta: i terroristi, ad eccezione dell\u2019uzbeko che ha colpito in Svezia, erano tutti cittadini europei o stranieri regolarmente residenti da anni.", "lang": "it"}