{"title": "La Covid-19 \u00e8 davvero \u00abpoco pi\u00f9 di una normale influenza\u00bb?", "subtitle": "", "author": "pagellapolitica.it", "date": null, "vclaim_id": "vclaim-id-32846", "url": "https://pagellapolitica.it/dichiarazioni/8538/la-covid-19-e-davvero-poco-piu-di-una-normale-influenza", "vclaim": "\u00abStiamo cercando di far capire che questa \u00e8 una situazione sicuramente difficile, ma non cos\u00ec tanto pericolosa. Il virus \u00e8 molto aggressivo nella diffusione, ma poi nelle conseguenze molto meno. Fortunatamente \u00e8 poco pi\u00f9, e non sono parole mie, ma dei tecnici con cui parliamo, di una normale influenza\u00bb\n\n\u00abStiamo cercando di far capire che questa \u00e8 una situazione sicuramente difficile, ma non cos\u00ec tanto pericolosa\u00bb, ha detto Fontana. \u00abIl virus \u00e8 molto aggressivo nella diffusione, ma poi nelle conseguenze molto meno. Fortunatamente \u00e8 poco pi\u00f9, e non sono parole mie, ma dei tecnici con cui parliamo, di una normale influenza\u00bb.\n\nMa le cose stanno davvero cos\u00ec? Quali sono le differenze tra la Covid-19 (malattia causata dal nuovo coronavirus Sars-CoV-2) e l\u2019influenza stagionale?\n\nPartiamo dalla questione che in questi giorni sta generando pi\u00f9 confusione all\u2019interno del dibattito pubblico e politico: la malattia causata dal nuovo coronavirus \u00e8 davvero pi\u00f9 letale di una normale influenza stagionale?\n\nSecondo il Ministero della Salute, alle ore 12 del 26 febbraio 2020 nel nostro Paese c\u2019erano 374 persone colpite dal nuovo coronavirus (la stragrande maggioranza in Lombardia e Veneto), con 12 decessi. Facciamo attenzione: si parla di morti avvenuti con il coronavirus (ossia di persone decedute e risultate essere positive al Sars-CoV-2), e non necessariamente a causa del coronavirus, dal momento che \u2013 come per l\u2019influenza, come vedremo meglio pi\u00f9 avanti \u2013 spesso i decessi, che hanno coinvolto nella maggior parte dei casi persone anziane, sono legati anche a patologie pregresse.\n\nI virus influenzali invece, come ha spiegato a Fabrizio Pregliasco, virologo e ricercatore all\u2019Universit\u00e0 degli Studi di Milano, \u00abcausano direttamente all\u2019incirca 300-400 morti ogni anno\u00bb in Italia, a cui vanno poi aggiunti \u00abtra le 4 mila e le 10 mila morti \u201cindirette\u201d, dovute a complicanze polmonari o cardiovascolari, legate all\u2019influenza\u00bb. I decessi in tutto il mondo per la sola influenza, secondo l\u2019Organizzazione mondiale della sanit\u00e0, arrivano secondo alcune stime fino a 500 mila l\u2019anno.\n\nL\u2019Istituto superiore di sanit\u00e0 stima che il tasso di letalit\u00e0 dell\u2019influenza stagionale sia inferiore all\u2019uno per mille, ossia lo 0,1 per cento scarso. L\u2019ebola, per esempio, ha un tasso di letalit\u00e0 che si aggira intorno al 50 per cento e la Sars intorno al 10 per cento.\n\n\u00abSi parla di numeri altamente provvisori\u00bb, ha sottolineato a Pregliasco. \u00abPer esempio, in Cina non abbiamo l\u2019esatto valore del denominatore, ossia dei contagiati, che potrebbero essere molti di pi\u00f9. Quella che si ha adesso sulla letalit\u00e0 \u00e8 quasi sicuramente una sovrastima\u00bb.\n\nAd oggi dunque, come hanno sottolineato le riviste scientifiche il 7 febbraio e il 14 febbraio, \u00e8 ancora impossibile avere una stima precisa del tasso di letalit\u00e0 del nuovo coronavirus.\n\nI numeri cambiano molto poi a seconda delle aree analizzate (e dei periodi di tempo: settimanali e mensili, per esempio). Nella regione di Hubei, in Cina, su 64.768 contagiati ci sono stati 2.563 morti, con un tasso di letalit\u00e0 cumulativo (ossia dall\u2019inizio del contagio) intorno al 3,9 per cento (comunque pi\u00f9 basso della Sars).\n\nQualche giorno fa il Centro per la prevenzione e il controllo delle malattie della Cina (Ccdc) ha pubblicato uno dei rapporti fino ad oggi pi\u00f9 completi sulla Covid-19. Qui si legge (Tabella 1 del rapporto) che su circa 45 mila casi confermati di contagio registrati in Cina, il tasso di letalit\u00e0 si \u00e8 aggirato intorno al 2,5 per cento, con grandi differenze per\u00f2 all\u2019interno delle fasce di et\u00e0. Tra i 10 e i 39 anni, la letalit\u00e0 \u00e8 dello 0,2 per cento, mentre via via cresce con l\u2019aumentare degli anni: 0,4 per cento tra i 40-49 anni; 1,3 per cento tra i 50 e i 59; 3,6 per cento tra i 60 e i 69; 8 per cento tra i 70 e i 79; e 14,8 per cento per gli over 80.\n\nC\u2019\u00e8 dunque ancora ampia variabilit\u00e0 di cifre (come d\u2019altronde \u00e8 prevedibile, per un\u2019epidemia che si muove pi\u00f9 velocemente o lentamente in aree del mondo diverse), ma possiamo dire con una certa affidabilit\u00e0 che il nuovo coronavirus ha un numero di riproduzione di base maggiore della classica influenza stagionale, che ha un tasso di riproduzione pari a R0>1,3.\n\nL\u2019influenza stagionale ha invece un periodo di incubazione pi\u00f9 breve, dal momento che i sintomi si manifestano da poche ore fino a massimo due-tre giorni dopo il contagio. Come vedremo meglio pi\u00f9 avanti, uno dei problemi \u00e8 che i sintomi iniziali dell\u2019influenza e della Covid-19 sono simili.\n\nCome spiega il Ministero della Salute, i sintomi pi\u00f9 comuni da contagio del Sars-CoV-2 includono febbre, tosse e difficolt\u00e0 respiratorie. Ma nei casi pi\u00f9 gravi, l'infezione pu\u00f2 causare \u00abpolmonite, sindrome respiratoria acuta grave e insufficienza renale\u00bb. Gli stessi sintomi che danno i casi pi\u00f9 gravi di influenza.\n\nQuesta non \u00e8 una cosa da poco (ma neanche su cui fare allarmismo): pu\u00f2 significare, se da ricerche ulteriori i numeri dovessero rimanere pi\u00f9 o meno su questi livelli, che su 100 contagiati, per almeno 20 potrebbe essere necessario un ricovero ospedaliero. Ricordiamo per\u00f2 che si tratta di una stima che parte dai casi confermati di contagio, che come abbiamo detto all\u2019inizio sono sicuramente sottostimati. Aumentando il denominatore, la percentuale di casi per cui serve il ricovero \u00e8 quindi probabilmente pi\u00f9 bassa del 20 per cento.\n\nIn ogni caso, i numeri sui casi riguardanti l\u2019influenza stagionale sono diversi. Da ottobre 2019 al 16 febbraio 2020, secondo InfluNet (il sistema nazionale di sorveglianza epidemiologica e virologica dell\u2019influenza, coordinato dal Ministero della Salute con la collaborazione dell\u2019Iss) il numero di casi simil-influenzali \u00e8 stato di 5.632.000 (il rapporto completo \u00e8 consultabile nel link in fondo alla pagina).\n\nUn\u2019altra differenza sostanziale tra la Covid-19 e l\u2019influenza stagionale \u00e8 che per la seconda ci si pu\u00f2 vaccinare, per la prima no. Questo fatto \u00e8 dovuto anche ai diversi tipi di virus che causano queste malattie.\n\nRiassumendo: il Sars-CoV-2 (che causa la Covid-19) fa parte della famiglia dei coronavirus (Coronaviridae), che sono soprattutto comuni negli animali, e che per sette tipi (tra cui quello nuovo) possono colpire gli esseri umani. Generalmente portano a sintomi lievi (come i raffreddori) nelle persone, ma nel caso della Covid-19, della Sars e della Mers possono portare, come abbiamo visto, a gravi problemi respiratori.\n\nI virus che causano l\u2019influenza stagionale fanno invece parte di una famiglia diversa (Orthomyxoviridae). Tra i cosiddetti \u201cvirus influenzali\u201d, quelli di tipo A e B sono ritenuti i responsabili dei sintomi \u2013 come febbre, mal di testa, mal di gola e tosse \u2013 della classica influenza, mentre i virus di tipo C generano al pi\u00f9 un raffreddore.\n\nTutti i virus influenzali hanno una \u00abmarcata tendenza\u00bb a variare, spiega l\u2019Iss, \u00abcio\u00e8 ad acquisire cambiamenti nelle proteine di superficie che permettono loro di aggirare la barriera costituita dalla immunit\u00e0 presente nella popolazione che in passato ha subito l\u2019infezione influenzale\u00bb. In parole povere: questi virus mutano in modo da evitare che gli anticorpi creati dalle precedenti versioni del virus siano ancora efficaci.\n\nIl principale problema con il nuovo coronavirus non \u00e8 la sua capacit\u00e0 di mutare o meno, ma che \u00e8 qualcosa di relativamente \u201cnuovo\u201d per l\u2019uomo. \u00c8 vero, abbiamo avuto a che fare con la Sars e la Mers, due malattie che gli scienziati hanno studiato (e stanno ancora studiando), ma sono comunque virus recenti e in questo scenario di novit\u00e0 il Sars-CoV-2 trova un terreno pi\u00f9 fertile in cui diffondersi.\n\n\u00abCon lo pneumococco e con i virus influenzali conviviamo da millenni e la maggior parte dei pazienti anziani aveva gi\u00e0 incontrato nel corso della vita uno o pi\u00f9 virus simili all\u2019H1N1 [la cosiddetta \u201cinfluenza suina\u201d, diffusasi nel 2009]\u00bb, ha spiegato a Wired il 7 febbraio 2020 Luigi Lopalco, epidemiologo e docente di Igiene all\u2019Universit\u00e0 di Pisa. \u00abMentre l\u20192019-nCoV [ora chiamato \u201cSars-CoV-2\u201d n.d.r.] \u00e8 un virus completamente nuovo per il sistema immunitario. Per questa ragione non abbiamo ancora strumenti preventivi e terapie come per la polmonite pneumococcica\u00bb.\n\nAd oggi (nonostante le bufale che si leggono in giro) non esiste un vaccino per proteggersi dal nuovo coronavirus e ci vorranno diversi mesi per averne una prima versione. \u00c8 notizia del 24 febbraio che un\u2019azienda farmaceutica statunitense ha sviluppato un primo vaccino sperimentale, ma da un lato ci vorr\u00e0 ancora tempo prima che inizi la fase di sperimentazione sugli esseri umani, dall\u2019altro lato ci sono dubbi sulla sua efficacia.\n\nNonostante queste differenze, \u00e8 comunque vero che la Covid-19 e l\u2019influenza stagionale abbiano alcune cose in comune. Partiamo dall\u2019aspetto principale.\n\nPer chi viene contagiato dal nuovo coronavirus e non sviluppa i sintomi pi\u00f9 gravi come i problemi respiratori acuti (e abbiamo visto che ad oggi i contagiati con i sintomi lievi sono la grande maggioranza), \u00e8 dunque vero che la Covid-19 \u00e8 uguale o poco pi\u00f9 di una normale influenza stagionale.\n\nLa somiglianza \u00e8 che, invece, nei casi pi\u00f9 lievi sia il coronavirus sia l\u2019influenza vengono trattate con \u201cterapie di supporto\u201d, che intervengono sui sintomi e non sulle cause della malattia, e aiutano a guarire pi\u00f9 rapidamente. Purtroppo nei casi gravi di Covid-19 vengono comunque date solo le terapie di supporto perch\u00e9, come abbiamo detto, terapie specifiche al momento non ce ne sono.\n\nC\u2019\u00e8 dibattito, poi, sulla possibilit\u00e0 di trasmissione asintomatica, ossia da pazienti contagiati ma che non mostrano sintomi. Questa eventualit\u00e0 \u00e8 assodata per l\u2019influenza stagionale, e non \u00e8 esclusa dall\u2019Oms anche per la Covid-19, anche se in casi rari. Per avere certezze bisogner\u00e0 per\u00f2 attendere che vengano conclusi gli studi scientifici in proposito.\n\nInfine, un ultimo punto in comune riguarda la prevenzione. Sia per evitare il contagio da virus influenzali che da Covid-19, le raccomandazioni sono di fatto le stesse: lavarsi spesso le mani con acqua e sapone o con soluzioni a base di alcol; mantenere una distanza di almeno un metro dalle persone che tossiscono o starnutiscono, o se hanno la febbre; evitare di toccarsi occhi, naso e bocca con le mani non lavate.\n\nSecondo il presidente della Regione Lombardia Attilio Fontana, volendo \u00absdrammatizzare\u00bb, si pu\u00f2 dire che la Covid-19 (la malattia causata dal nuovo coronavirus Sars-CoV-2) \u00ab\u00e8 poco pi\u00f9 di un\u2019influenza\u00bb. Abbiamo verificato e le cose non stanno proprio cos\u00ec.\n\n\u00c8 vero: ci sono elementi in comune tra le due malattie, come i sintomi lievi per la maggior parte dei contagiati, le modalit\u00e0 di trasmissione e di prevenzione, ma ci sono anche differenze significative (sulla base dei dati provvisori attualmente disponibili) che dovrebbero suggerire cautela.\n\n[1] Per chi vuole approfondire il tema, qui c\u2019\u00e8 un approfondimento introduttivo (in inglese) dei Centri per la prevenzione e il controllo delle malattie degli Stati Uniti (Cdc) che spiega meglio che cosa sono il tasso di letalit\u00e0 e quello di mortalit\u00e0, due tra i pi\u00f9 usati in epidemiologia.", "lang": "it"}