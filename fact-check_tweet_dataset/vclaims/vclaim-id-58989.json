{"title": "Nei, denne smarte projektoren ble ikke oppfunnet av norske ingeni\u00f8rer", "subtitle": "En salgsvideo p\u00e5 Facebook pr\u00f8ver \u00e5 lure deg til \u00e5 kj\u00f8pe en norskoppfunnet mini-projektor. Men historien er falsk, og produktet ikke som lovet.", "author": "www.faktisk.no", "date": null, "vclaim_id": "vclaim-id-58989", "url": "https://www.faktisk.no/faktasjekker/XRK/nei-denne-smarte-projektoren-ble-ikke-oppfunnet-av-norske-ingeniorer", "vclaim": "Fredag 10. juli ble Facebook-siden \u00abGadgets Technology\u00bb opprettet. Samme dag ble det lagt ut flere videoannonser for en mini-projektor angivelig oppfunnet av to norske elektronikkingeni\u00f8rer.\n\nVideoannonsene, som spres til norske Facebook-brukere, forteller historien om den smarte mini-projektoren LumiBee HD.\n\nIf\u00f8lge annonsen, ble den oppfunnet av de to norske elektronikkingeni\u00f8rene Henrik Beyer og Stein Saudal. De var \u00absjefingeni\u00f8rer\u00bb som fikk sparken fra et \u00abindustriledende TV-merke\u00bb etter at de \u00abavsl\u00f8rte selskapets uredelige praksis\u00bb\n\nBeyer og Saudal startet if\u00f8lge annonsen sitt eget firma, for \u00e5 lage en \u00abbanebrytene, smart portabel projektor som er rimelig i pris for alle\u00bb.\n\nProblemet er at de to norske elektronikkingeni\u00f8rene ikke finnes i virkeligheten.\n\nHistorien f\u00f8lger det samme m\u00f8nsteret vi har funnet i flere annonsevideoer p\u00e5 Facebook. I 2018 faktasjekket vi en videoannonse om studenten \u00abLars Sigurdsen\u00bb, som ble kastet ut av NTNU fordi han oppfant en drivstoffbesparende dings. Den var helt feil.\n\nTidligere i \u00e5r skrev vi om elektroingeni\u00f8ren \u00abIvan \u00c5sg\u00e5rd\u00bb som angivelig har funnet opp en enhet som halverer str\u00f8mregningen din. Ogs\u00e5 den historien viste seg \u00e5 v\u00e6re falsk.\n\nGj\u00f8r du et Google-s\u00f8k p\u00e5 \u00abHenrik Beyer\u00bb og \u00abStein Saudal\u00bb, f\u00e5r du ingen relevante treff. Det burde du ha gjort om dette virkelig var norske sjefingeni\u00f8rer i et industriledende teknologiselskap, som etter \u00e5 ha f\u00e5tt sparken, har funnet opp en banebrytende dings.\n\nS\u00f8ker du p\u00e5 hvert navn for seg, finner du et par Henrik Beyer i Norge, men ingen av dem har jobbet som sjefingeni\u00f8r hos en industriledende TV-produsent eller funnet opp en smart mini-projektor.\n\nDet finnes trolig ingen med navnet Stein Saudal. Google gir ingen treff, og n\u00e5r vi s\u00f8ker i navnestatistikken hos Statistisk Sentralbyr\u00e5 (SSB), f\u00e5r vi vite at det finnes under fire personer eller ingen i det hele tatt med etternavnet Saudal.\n\nSelve videoannonsen lenker til nettstedet \u00abmylumibee.com\u00bb hvor du kan kj\u00f8pe produktet. Dette nettstedet inneholder ingen informasjon om hvem som st\u00e5r bak.\n\nVi finner ingen selskapsinformasjon, kontaktinformasjon eller annen informasjon om hvem som st\u00e5r bak eller hvor de befinner seg.\n\nTrykker du p\u00e5 menyvalget \u00abContact\u00bb, f\u00f8res du til nettstedet \u00abcscpremium.com\u00bb som fremst\u00e5r som en slags kundeservice. Men heller ikke her finner man n\u00f8dvendig informasjon om selskapet.\n\nDet betyr ganske enkelt at du ikke kan stole p\u00e5 noe som st\u00e5r der.\n\nEt s\u00f8k hos domeneregisteret Whois.com viser at nettstedet \u00abmylumibee.com\u00bb ble registrert i Panama 26. mai i \u00e5r, men all informasjon om hvem som st\u00e5r bak er skjult.\n\nOgs\u00e5 \u00abcscpremium.com\u00bb er registrert i Panama, 14. april i \u00e5r. Heller ikke her f\u00e5r man tilgang p\u00e5 informasjon om hvem som st\u00e5r bak.\n\nS\u00f8ker vi etter \u00abLumiBee\u00bb p\u00e5 Google, f\u00e5r vi opp et annet nettsted som betalt treff. \u00ablumibeebrand.com\u00bb er angivelig det offisielle nettstedet for produktet. Ogs\u00e5 dette er registrert i Panama, og er helt likt \u00abmylumibee.com\u00bb.\n\nHvis vi s\u00f8ker etter \u00abmylumibee.com\u00bb p\u00e5 Google, f\u00e5r vi flere interessante treff.\n\n\u00d8verst finner vi flere kundeanmeldelser p\u00e5 det danske forbrukernettstedet Trustpilot.com som advarer p\u00e5 det sterkeste mot \u00e5 kj\u00f8pe produktet eller handle med \u00abmylumibee.com\u00bb.\n\nVi ser ogs\u00e5 bilder av like projektorer. Felles for disse er at de helter YG300 og ikke LumiBee. S\u00f8ker vi p\u00e5 YG300, f\u00e5r vi opp en rekke treff og tester.\n\nDisse viser at produktet er av begrenset kvalitet, og ikke holder hva som loves i videoannonsen.\n\nOg ingen av treffene nevner de norske \u00aboppfinnerne\u00bb Beyer og Saudal med et ord. Fordi hele denne historien er diktet opp, og helt feil.", "lang": "no"}