{"title": "I Oslo politidistrikt har det v\u00e6rt en dobling i antall loggf\u00f8rte knivstikkinger, sammenlignet med samme periode i fjor", "subtitle": "Dette viser Oslo-politiets manuelle opptelling av hendelser i politiloggen.", "author": "www.faktisk.no", "date": null, "vclaim_id": "vclaim-id-15117", "url": "https://www.faktisk.no/faktasjekker/MWL/i-oslo-politidistrikt-har-det-vaert-en-dobling-i-antall-loggforte-knivstikkinger-sammenlignet-med-sa", "vclaim": "De siste ukene har flere knivepisoder i Oslo blitt omtalt i mediene. Politiet har uttalt at de ser en \u00f8kt tendens til at personer b\u00e6rer kniv p\u00e5 offentlig sted i Oslo, og at mange av disse personene er under 18 \u00e5r.\n\nI denne faktasjekken skal vi se n\u00e6rmere p\u00e5 statistikken Kallmyr viser til. Stemmer det at antall knivstikkinger har doblet seg i hovedstadsomr\u00e5det, sammenlignet med i fjor?\n\nN\u00e5r Faktisk.no sp\u00f8r Justisdepartementet om hvilke tall som ligger til grunn, f\u00e5r vi 11. april tilsendt statistikk fra Oslo politidistrikt for perioden 1. januar til 25. februar i 2018 og 2019. Tallene ser slik ut:\n\nStatistikken har tidligere v\u00e6rt omtalt av blant andre NRK. Av tallene g\u00e5r det frem at det har v\u00e6rt n\u00e6r en dobling i antall loggf\u00f8rte knivstikkinger i denne perioden p\u00e5 ni uker, med 21 knivstikkinger mot 11 p\u00e5 samme tid i fjor.\n\nDisse tallene viser alts\u00e5 situasjonen i januar og februar, og gir justisminister J\u00f8ran Kallmyr rett i at man har sett en dobling i antall knivstikkinger i en periode i \u00e5r sammenlignet med samme periode i fjor. Men hva med utviklingen den seneste tiden?\n\nP\u00e5 foresp\u00f8rsel f\u00e5r Faktisk.no tilsendt Oslo-politiets oversikt over loggf\u00f8rte hendelser som involverer bruk av kniv for ukene 1 til 14, alts\u00e5 perioden 1. januar til 7. april 2018. Vi f\u00e5r ogs\u00e5 tall for samme periode i 2018:\n\nHer ser vi at antall knivstikkinger hittil i \u00e5r fremdeles er p\u00e5 et dobbelt s\u00e5 h\u00f8yt niv\u00e5 som p\u00e5 samme tid i fjor. Trenden justisminister J\u00f8ran Kallmyr beskriver i Politisk kvarter har alts\u00e5 fortsatt, hvis vi legger antall hendelser hentet fra politiloggen til grunn.\n\nPolitiloggen inneholder alle hendelser som er loggf\u00f8rt av politiet. Antallet hendelser vil kunne p\u00e5virkes av politiets prioriteringer.\n\nI Oslo-politiets rapport over anmeldt kriminalitet i 2018 skriver de om kriminalitet med kniv at \u00abb\u00e5de kontrollhyppighet og m\u00e5lrettet kontroll basert p\u00e5 etterretning kan p\u00e5virke antall anmeldelser\u00bb.\n\nDe skriver ogs\u00e5 at \u00absatsningen i Oslo \u00d8st/S\u00f8r p\u00e5virker statistikken, og har gitt flere anmeldelser av grov ulovlig bev\u00e6pning p\u00e5 offentlig sted b\u00e5de med kniv og skytev\u00e5pen, samt andre brudd p\u00e5 v\u00e5penloven\u00bb.\n\nSelv om dette gjelder anmeldelser, vil det samme kunne gjelde hendelser i politiloggen.\n\nHar ikke tall p\u00e5 anmeldte knivstikkinger\n\nOslo-politiet har ikke sammenlignbare tall bakover i tid for anmeldte knivstikkinger, fordi innf\u00f8ringen av ny straffelov i 2015 medf\u00f8rer at bruk av kniv ikke registreres som f\u00f8r av politiet.\n\nLikevel har politiet sammenlignbare tall over tid for anmeldelser av trusler med kniv. Fra 2013 har dette \u00f8kt fra 179 til 240 i 2018, noe som tilsvarer en \u00f8kning p\u00e5 34,1 prosent. Politiet skriver at \u00f8kningen var st\u00f8rst siste halv\u00e5r og s\u00e6rlig knyttet til Enhet Sentrum.\n\nN\u00e5r det gjelder anmeldelser av ulovlig b\u00e6ring av kniv har det if\u00f8lge politiet v\u00e6rt en reduksjon fra 711 i 2013 til 626 i 2018, alts\u00e5 12 prosent.\n\nPolitiet skriver at tallene kan bety mindre b\u00e6ring av kniv, men \u00abat tjenestepersoner opplever det motsatte\u00bb.\n\nI februar i \u00e5r skrev NRK at nesten dobbelt s\u00e5 mange i Oslo-omr\u00e5det ble anmeldt for \u00e5 b\u00e6re kniv ulovlig i januar i 2019 sammenlignet med samme m\u00e5ned i 2018.\n\nFaktisk.no har tidligere skrevet om utviklingen i ungdomskriminalitet i Oslo og generelt om krimstatistikk i denne faktasjekken:", "lang": "no"}