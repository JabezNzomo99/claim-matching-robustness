{"title": "Nei, antall tog i Oslo-tunellen har ikke \u00f8kt med 100 p\u00e5 grunn av Venstres budsjettsamarbeid", "subtitle": "\u00d8kningen har ingenting med Venstres medvirkning til statsbudsjettene for 2014, 2015 og 2016 \u00e5 gj\u00f8re.", "author": "www.faktisk.no", "date": null, "vclaim_id": "vclaim-id-20488", "url": "https://www.faktisk.no/faktasjekker/Z6y/nei-antall-tog-i-oslo-tunellen-har-ikke-okt-med-100-pa-grunn-av-venstres-budsjettsamarbeid", "vclaim": "I landsm\u00f8tetalen snakker Trine Skei Grande om hva Venstre har f\u00e5tt til av investeringer i jernbane og annen milj\u00f8vennlig transport siden de ble et st\u00f8tteparti for regjeringen.\n\nDet f\u00f8rste statsbudsjettet Venstre hadde en h\u00e5nd p\u00e5 var for 2014. \u00c5ret f\u00f8r kj\u00f8rte gjennomsnittlig 663 tog gjennom Oslo-tunellen fra Oslo S til Sk\u00f8yen. Det viser statistikk fra Jernbaneverket for 2013.\n\nTilsvarende statistikk for 2015, som i f\u00f8lge Bane Nor er de ferskeste tallene som foreligger, viser at det dette \u00e5ret kj\u00f8rte 791 tog gjennom tunellen under Oslo.\n\nIsolert sett har Trine Skei Grande rett i at togtrafikken gjennom Oslo har \u00f8kt med over 100 tog i d\u00f8gnet. Men hun kopler dette til de budsjettene som Venstre har v\u00e6rt med p\u00e5 \u00e5 f\u00e5 vedtatt, nemlig budsjettene for 2014 og senere.\n\nFaktisk.no tar kontakt med direkt\u00f8r Per-Arne Fredriksen i Jernbanedirektoratet. Som ansvarlig for Jernbaneverkets prosjekt for \u00f8kt trafikk gjennom Oslo-tunellen, fikk han tilnavnet \u00abOslo-generalen\u00bb.\n\nHan forklarer at det i all hovedsak er to grunner til at Jernbaneverket i desember 2014 fullf\u00f8rte omleggingen av det de kaller grunnruten. Det er denne omleggingen som gj\u00f8r at trafikken i tunellen kunne \u00f8kes betraktelig. Dermed kunne togene fra Lillehammer fortsette til Drammen, mens togene fra Skien fortsetter til Eidsvoll. Det f\u00f8rte til betydelig \u00f8kt trafikk mellom Drammen og Eidsvoll.\n\nI 2011 sto dobbeltsporet vestover fra Oslo, mellom Lysaker og Asker, ferdig. Dette var et utbyggingsprosjekt som ble startet opp i 2001 og bevilget l\u00f8pende fram til det sto ferdig i 2011. Dobbeltsporet fjernet en flaskehals, men som NTNU p\u00e5peker i sin evalueringsrapport, vil ikke full utnyttelse av den nye kapasiteten oppn\u00e5s f\u00f8r andre flaskehalser er borte.\n\nI 2010 startet Jernbaneverket arbeidet med \u00e5 flytte signalmaster og sette opp flere nye. Slik fikk de flere s\u00e5kalte blokker i Oslo-tunellen. Enkelt fortalt betyr det at togene kan kj\u00f8re tettere fordi det alltid bare kan v\u00e6re ett tog i hver blokk, og at det alltid m\u00e5 v\u00e6re \u00e9n ledig blokk mellom to tog.\n\nDette tiltaket kom inn i statsbudsjettet for 2011 (side 138) mens Magnhild Meltveit Kleppa (Sp) var statsr\u00e5d. Og fra desember 2014 fikk Jernbaneverket full effekt av det nye systemet.", "lang": "no"}