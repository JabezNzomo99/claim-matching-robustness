{"title": "Bill Gates kontrollerer ikke vaksineorganisasjonene som f\u00e5r penger av Norge", "subtitle": "Gates-stiftelsen er ikke den st\u00f8rste bidragsyteren til noen av organisasjonene, og har heller ikke flertall i organisasjonenes styrer.", "author": "www.faktisk.no", "date": null, "vclaim_id": "vclaim-id-43131", "url": "https://www.faktisk.no/faktasjekker/wnP/bill-gates-kontrollerer-ikke-vaksineorganisasjonene-som-far-penger-av-norge", "vclaim": "If\u00f8lge en artikkel Steigan.no publiserte 6. mai, skal Norge gi 13 milliarder kroner til \u00abGates-alliansen\u00bb. Alliansen best\u00e5r if\u00f8lge nettstedet av f\u00f8lgende organisasjoner, som alle jobber med vaksiner og internasjonal sykdomsbekjempelse:\n\u2022 Den globale koalisjonen for forebygging av epidemier og pandemier (CEPI).\n\u2022 Det globale fondet for bekjempelse av aids, tuberkulose og malaria.\n\u2022 Unitaid, en internasjonal organisasjon som blant annet investerer i nye behandlingsformer for HIV/AIDS, tuberkulose og malaria.\n\nSteigan.no er et nettsted drevet av P\u00e5l Steigan, som tidligere var leder av kommunistpartiet AKP (m-l). Nettstedet beskriver seg selv slik:\n\nBakgrunnen for artikkelen er at regjeringen besluttet \u00e5 gi 2,2 milliarder kroner til CEPI, som har hovedkvarter i Oslo. Nyheten ble kjent 4. mai, samme dag som det kom frem at regjeringen gir 1 milliard dollar til vaksinealliansen GAVI.\n\nI tillegg ble det kjent 30. april at regjeringen \u00f8ker st\u00f8tten til Det globale fondet for bekjempelse av aids, tuberkulose og malaria.\n\nSteigan.no skriver ogs\u00e5 at Gates-stiftelsen har en \u00abkontrollerende posisjon\u00bb i de fire organisasjonene som blir omtalt i artikkelen.\n\nMen stemmer det at Gates-stiftelsen har en kontrollerende posisjon i CEPI, GAVI, Unitaid og The Global Fund?\n\n7. mai publiserte nettstedet Resett en sak basert p\u00e5 Steigan.nos artikkel. I artikkelen st\u00e5r det blant annet:\n\nArtiklene fra Steigan og Resett har skapt stort engasjement i sosiale medier. Til sammen hadde artiklene f\u00e5tt nesten 30 000 reaksjoner, delinger og kommentarer p\u00e5 Facebook per 11. mai, if\u00f8lge tall fra analyseverkt\u00f8yet CrowdTangle:\n\nVia e-post har Faktisk.no sendt Steigan.no-redakt\u00f8r P\u00e5l Steigan flere sp\u00f8rsm\u00e5l om hva som ligger til grunn for p\u00e5standene i artikkelen, og hva nettstedet legger i uttrykkene \u00abdominerer\u00bb og \u00abkontrollerende posisjon\u00bb.\n\nFaktisk.no har ogs\u00e5 spurt Resett-redakt\u00f8r Helge Lur\u00e5s om hva som ligger til grunn for p\u00e5standen om at \u00aballe organisasjonene det gis penger til er styrt av Bill & Melinda Gates Foundation\u00bb. I en e-post skriver Lur\u00e5s:\n\n\u2013 Saken p\u00e5 Resett handler om den oppmerksomheten Steigan-artikkelen fikk. Det g\u00e5r klart frem av ingress og innledning p\u00e5 saken. Resett har ikke tatt stilling til p\u00e5standene Steigan kommer med.\n\nVanligvis inneb\u00e6rer det \u00e5 ha en kontrollerende posisjon at man har et flertall av stemmene i et styre eller en generalforsamling, slik at man kan blokkere forslag man er uenig i. Hvor mange representanter eller stemmer som kreves for \u00e5 ha en slik posisjon, avhenger av vedtektene i en stiftelse eller et selskap, samt av lover og regler i landet organisasjonen er basert i.\n\nHvis Gates-stiftelsen kan blokkere forslag som fremmes for styret i \u00e9n av organisasjonene, er det riktig at stiftelsen har en kontrollerende posisjon i denne.\n\nFor \u00e5 finne ut om Gates-stiftelsen har en \u00abkontrollerende posisjon\u00bb i organisasjonene Steigan.no omtaler, kan vi alts\u00e5 se p\u00e5 hvilken innflytelse stiftelsen har p\u00e5 beslutningene som tas av styrene i de aktuelle organisasjonene.\n\nVi skal ogs\u00e5 se n\u00e6rmere p\u00e5 de \u00f8konomiske bidragene CEPI, GAVI, Unitaid og The Global Fund har f\u00e5tt fra Gates-stiftelsen.\n\nIkke i n\u00e6rheten av \u00e5 v\u00e6re st\u00f8rst\n\nDen globale koalisjonen for forebygging av epidemier og pandemier (CEPI) er et partnerskap mellom offentlige, private og humanit\u00e6re organisasjoner, som har som form\u00e5l \u00e5 bidra til \u00e5 utvikle vaksiner mot forskjellige sykdommer, spesielt der markedet ikke gir gode nok insentiver.\n\nOrganisasjonen ble lansert ved Verdens \u00f8konomiske forum i Davos i 2015, etter ebolaepidemien i Vest-Afrika. Det var regjeringene i Norge og India, Verdensbanken, Gates-stiftelsen og Verdens \u00f8konomiske forum som etablerte CEPI.\n\nI forbindelse med koronaviruspandemien har det blitt gjort store investeringer i CEPI, da med midler som er \u00f8remerket for arbeid med covid-19.\n\nVia Bj\u00f8rg Dystvold Nilsson, som er kommunikasjonssjef for nordiske land i CEPI, har Faktisk.no f\u00e5tt en oversikt over alle investeringer i CEPI fra oppstarten og frem til 14. mai 2020:\n\nHer ser vi at Norge er den st\u00f8rste bidragsyteren til CEPI, med totalt 410 millioner dollar. P\u00e5 andreplass kommer Storbritannia med 316 millioner, mens Tyskland har investert 262 millioner.\n\nGates-stiftelsen og den britiske stiftelsen Wellcome Trust har begge gitt bidrag p\u00e5 100 millioner dollar. Gates er alts\u00e5 ikke i n\u00e6rheten av \u00e5 v\u00e6re den st\u00f8rste \u00f8konomiske bidragsyteren til CEPI.\n\nSelv om Gates-stiftelsen var med p\u00e5 \u00e5 starte CEPI og har gitt et stort pengebel\u00f8p til organisasjonen, er den ikke representert i CEPI-styret. Derimot er Jeremy Farrar, som er leder for Wellcome Trust, ett av styremedlemmene.\n\nGates-stiftelsen er imidlertid representert i CEPIs vitenskapelige r\u00e5d, samt i investorr\u00e5det. Det vitenskapelige r\u00e5det tar ikke beslutninger, men gir r\u00e5d til styret og sekretariatet, mens investorr\u00e5det, der alle investorene er representert, har myndighet til \u00e5 godkjenne enkeltinvesteringer p\u00e5 over 100 millioner dollar.\n\nSiden Gates-stiftelsen verken er den st\u00f8rste bidragsyteren til CEPI eller representert i styret, er det ikke riktig at CEPI er \u00abdominert\u00bb av Bill Gates eller stiftelsen hans.\n\nDet gir heller ikke mening \u00e5 si at Gates-stiftelsen har en \u00abkontrollerende posisjon\u00bb i CEPI n\u00e5r stiftelsen ikke engang er representert i styret.\n\nGAVI er en internasjonal organisasjon som ble grunnlagt i 1999 av blant andre Gates-stiftelsen, Verdensbanken, UNICEF, WHO og flere vaksineprodusenter.\n\nOrganisasjonen arbeider for \u00e5 skaffe vaksiner til barn i utviklingsland. De skriver p\u00e5 sine hjemmesider at de per i dag bidrar til \u00e5 vaksinere 49 prosent av verdens barn. 760 millioner barn har f\u00e5tt vaksiner fra GAVI, og organisasjonen ansl\u00e5r at dette har reddet 13 millioner liv som ellers ville ha g\u00e5tt tapt.\n\nGAVI har f\u00e5tt \u00f8konomisk st\u00f8tte fra Norge siden \u00e5r 2000. Mellom 2010 og 2018 gikk 10,27 milliarder kroner til GAVI og relaterte prosjekter, if\u00f8lge en oversikt Utenriksdepartementet har sendt til Faktisk.no. I tillegg viser GAVIs \u00f8konomiske rapporter at Norge bidro med 569 millioner dollar i perioden 2000-2010.\n\nI GAVIs \u00f8konomiske rapporter finner vi tall som viser de \u00f8konomiske bidragene forskjellige akt\u00f8rer har gitt til organisasjonen.\n\nHer ser vi at Gates-stiftelsen var den klart st\u00f8rste bidragsyteren til GAVI i perioden 2000\u20132010. I perioden 2011\u20132015 og 2016\u20132020 blir bidraget fra stiftelsen imidlertid forbig\u00e5tt av Storbritannia, som er den klart st\u00f8rste giveren.\n\nI 2020 har flere land forpliktet seg til \u00e5 gi nye bidrag til GAVI. For Norges del dreier det seg om en milliard dollar, for Storbritannia 300 millioner, og 50 millioner for Gates-stiftelsen.\n\nSelv om Gates-stiftelsen har gitt store \u00f8konomiske bidrag til GAVI, betyr ikke dette at stiftelsen har en kontrollerende posisjon i organisasjonen.\n\nSom det fremg\u00e5r av GAVIs egne nettsider, tas beslutningene i organisasjonen av styret. Det st\u00e5r i GAVIs statutter at Gates-stiftelsen til enhver tid skal ha ett medlem i styret, i likhet med blant annet Verdens helseorganisasjon (WHO), UNICEF og Verdensbanken.\n\nI GAVI-statuttenes artikkel 15 st\u00e5r det at styret s\u00e5 langt det er mulig skal ta beslutninger ved konsensus, alts\u00e5 at alle styremedlemmene skal v\u00e6re enige i beslutningen. Hvis dette ikke er mulig, kreves det to tredels flertall.\n\nEtt enkelt styremedlem er dermed ikke nok for at Gates-stiftelsen kan blokkere beslutninger som tas av styret i GAVI.\n\nDet er alts\u00e5 ikke tilfelle at Gates-stiftelsen har en kontrollerende posisjon i GAVI, slik Steigan.no p\u00e5st\u00e5r.\n\nUnitaid blir ogs\u00e5 omtalt i artikkelen p\u00e5 Steigan.no som en av organisasjonene der Gates-stiftelsen har en \u00abkontrollerende posisjon\u00bb. Unitaid beskriver seg selv som en internasjonal organisasjon som investerer i ny teknologi og nye behandlingsmetoder som kan hjelpe mot AIDS, tuberkulose og malaria.\n\nUnitaid ble grunnlagt i 2006 av regjeringene i Norge, Brasil, Frankrike, Storbritannia og Chile. I dag f\u00e5r den st\u00f8tte fra flere andre land, samt Gates-stiftelsen.\n\nGates-stiftelsen er ikke i n\u00e6rheten av \u00e5 v\u00e6re den st\u00f8rste \u00f8konomiske bidragsyteren til Unitaid. Hovedinntektskilden til Unitaid er bidrag fra stater. Flere av dem samler inn penger til organisasjonen gjennom en \u00absolidaritetsskatt\u00bb p\u00e5 flybilletter, en ordning som startet i Frankrike.\n\nDet fremg\u00e5r av organisasjonens nyeste reviderte regnskap at de to st\u00f8rste bidragsyterne, Frankrike og Storbritannia, til sammen bidro med tjue ganger s\u00e5 mye som Gates-stiftelsen i perioden 2006-2018:\n\nGates-stiftelsen har ett styremedlem i Unitaid, i et styre som teller 12 voterende medlemmer. If\u00f8lge Unitaid-styrets vedtekter skal beslutninger fortrinnsvis avgj\u00f8res ved konsensus, men hvis dette ikke er mulig, kreves det to tredels flertall for at et forslag skal bli vedtatt.\n\nAlts\u00e5 stemmer det ikke at Gates-stiftelsen har en kontrollerende posisjon i Unitaid.\n\nDen siste organisasjonen som blir omtalt i artikkelen p\u00e5 Steigan.no er Det globale fondet for bekjempelse av aids, tuberkulose og malaria. Fondet ble etablert i 2002, etter diskusjoner i FN og under G8-m\u00f8tet p\u00e5 Okinawa i Japan. Det finansierer, som navnet tilsier, behandling av AIDS, tuberkulose og malaria.\n\nGates-stiftelsen forpliktet seg til \u00e5 gi 100 millioner dollar til fondet i 2001 og 50 millioner i 2004. Stiftelsen har flere ganger \u00f8kt sitt bidrag, blant annet med 750 millioner dollar i 2012.\n\nThe Global Funds \u00f8konomirapport viser hvor mye donorene, som inkluderer b\u00e5de stater og private organisasjoner, har forpliktet seg til \u00e5 gi i perioden 2001\u20132022:\n\nGates-stiftelsen er den overlegent st\u00f8rste private bidragsyteren til The Global Fund, og st\u00e5r for knappe 75 prosent av de samlede bidragene (3,9 milliarder dollar) akt\u00f8rer fra privat sektor har forpliktet seg til \u00e5 gi i perioden 2001\u20132022.\n\nDet betyr ikke at Gates-stiftelsen er den st\u00f8rste bidragsyteren totalt sett. Tvert i mot er en rekke land betydelig st\u00f8rre bidragsytere, med USA (22 milliarder), Frankrike (7,9 milliarder) og Storbritannia (7 milliarder) i tet.\n\nI styret til Global Fund er Gates-stiftelsen representert med ett av totalt 20 voterende medlemmer. Styret er delt i to voterende grupper, \u00abdonorgruppen\u00bb og \u00abimplementeringsgruppen\u00bb, som begge har ti medlemmer.\n\nIf\u00f8lge retningslinjene for The Global Fund skal styrelederne i st\u00f8rst mulig grad sikre konsensus rundt forslag, men dersom dette ikke er mulig, m\u00e5 et forslag f\u00e5 to tredels flertall i b\u00e5de donorgruppen og implementeringsgruppen for \u00e5 bli vedtatt.\n\nGates-stiftelsen har alts\u00e5 ikke en kontrollerende posisjon i The Global Fund.\n\u2022 Gates-stiftelsen er ikke den st\u00f8rste enkeltst\u00e5ende \u00f8konomiske bidragsyteren i noen av de organisasjonene som ble omtalt i artikkelen p\u00e5 Steigan.no.\n\u2022 Stiftelsen er representert med ett medlem i styret i hver av organisasjonene, med unntak av CEPI, der Gates-stiftelsen ikke er representert.\n\u2022 I GAVI, Global Fund og Unitaid er andre organisasjoner, samt en rekke land, representert i styret i like stor grad som Gates-stiftelsen. Styrene tar enten beslutninger ved konsensus eller to tredels flertall.\n\u2022 Gates-stiftelsen har alts\u00e5 ikke noen kontrollerende posisjon i CEPI, GAVI, Global Fund eller Unitaid, siden stiftelsen ikke kan blokkere forslag i noen av disse.\n\nDermed er Steigan.nos p\u00e5stand om at Gates eller Gates-stiftelsen har en kontrollerende posisjon i CEPI, GAVI, Unitaid og The Global Fund helt feil.", "lang": "no"}