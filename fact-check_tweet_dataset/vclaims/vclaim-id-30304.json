{"title": "Nei, brannen p\u00e5 Stavanger lufthavn startet ikke i en elbil", "subtitle": "I flere nordiske medier og p\u00e5 Facebook ble det p\u00e5st\u00e5tt at storbrannen p\u00e5 Stavanger Lufthavn startet i en elbil. Det stemte ikke.", "author": "www.faktisk.no", "date": null, "vclaim_id": "vclaim-id-30304", "url": "https://www.faktisk.no/faktasjekker/vN8/nei-brannen-pa-stavanger-lufthavn-startet-ikke-i-en-elbil", "vclaim": "Storbrannen som raste i parkeringshuset p\u00e5 Sola lufthavn i Stavanger fra tirsdag ettermiddag til natt til onsdag, f\u00f8rte til at flyplassen m\u00e5tte stenge. Det blir ansl\u00e5tt at mellom 200 og 300 biler ble totalskadd i brannen.\n\nB\u00e5de p\u00e5 Facebook og i flere nordiske medier ble det tidlig konkludert med at brannen startet i en elbil. P\u00e5standen ble blant annet fremmet av Ulla Kokfelt, som er politiker i det h\u00f8yreradikale danske partiet Nye Borgerlige, samt i den svenske Facebook-gruppen \u00abBensinupproret 2.0\u00bb. Ogs\u00e5 i flere norske Facebook-grupper ble denne konklusjonen trukket.\n\nI denne faktasjekken skal vi se n\u00e6rmere p\u00e5 hvordan denne feilaktige konklusjonen ble spredt i Norge, Sverige og Danmark.\n\n7. januar publiserte den danske avisen BT en artikkel med tittelen \u00abBranden i Stavanger Lufthavn startede i elbil: 'Vi har frygtet det l\u00e6nge'\u00bb. Her hevder avisen blant annet f\u00f8lgende:\n\nDen opprinnelige uttalelsen fra politiet var at de hadde f\u00e5tt melding fra en privatperson om at det brant i en elbil i parkeringshuset. De bekreftet imidlertid ikke at brannen hadde startet i en elbil, slik BT hevdet:\n\n\u2013 Det f\u00f8rste tipset gikk p\u00e5 at brannen startet i elbil, men dette er ikke bekreftet, sa operasjonsleder Victor Fenne-Jensen ved S\u00f8r-Vest politidistrikt til NRK.\n\nOnsdag 8. januar kunne det norske nyhetsbyr\u00e5et NTB melde at brannen startet i en gammel dieselbil, og viste til en uttalelse fra S\u00f8r-Vest politidistrikt.\n\nIf\u00f8lge Stavanger Aftenblad er bilen det dreier seg om en Opel Zafira 2005-modell.\n\nFaktisk.no har torsdag 9. januar f\u00e5tt bekreftet fra Opel at det er snakk om en Opel Zafira 2006-modell, ikke en 2005-modell.\n\n\u2013 Da eier skulle starte bilen, kom det f\u00f8rst r\u00f8yk fra motoren, og etter hvert kom det flammer. S\u00e5 fikk han hjelp av noen i n\u00e6rheten til \u00e5 ringe til brannvesenet, sa Elisabeth Vorland, seksjonsleder for etterretning og etterforskning ved Sandnes politistasjon, til avisen.\n\nOnsdag rettet BT artikkelen. Tittelen er n\u00e5 \u00abNye oplysninger: Dieselbil skyld i storbrand i Stavanger Lufthavn\u00bb. Innholdet i saken er ogs\u00e5 oppdatert.\n\nOgs\u00e5 det svenske alternative nyhetsnettstedet Nyhetsbyr\u00e5n.org skrev opprinnelig at brannen startet i en elbil, i en artikkel med tittelen \u00abJ\u00e4ttebranden i Stavanger startade i en elbil\u00bb.\n\nSjefredakt\u00f8r Christopher Jarnvall for Nyhetsbyr\u00e5n.se opplyser til Faktisk.no at de hadde sine opplysninger om brannen fra svenske Aftonbladet og nyhetsbyr\u00e5et TT.\n\nI en TT-artikkel publisert av Aftonbladet st\u00e5r det at \u00abPersonen som slog larm ber\u00e4ttade att det brann i en elbil\u00bb. Det vil si at personen som varslet om brannen fortalte at det brant i en elbil. Dette er ikke n\u00f8dvendigvis det samme som at brannen startet i en elbil, og det sl\u00e5s ikke fast i TT-artikkelen at brannen startet i en elbil.\n\nNyhetsbyr\u00e5n rettet opp i artikkelen kort tid etter at Faktisk.no tok kontakt. Tittelen i Nyhetsbyr\u00e5ns sak er n\u00e5 endret til \u00abJ\u00e4ttebranden i Stavanger startade i \u00e4ldre bil\u00bb. I Facebook-innlegget der artikkelen er delt, er tittelen i skrivende stund fremdeles \u00abJ\u00e4ttebranden i Stavanger startade i en elbil\u00bb.\n\nOgs\u00e5 i Norge var flere raskt ute med \u00e5 knytte brannen til elbiler i sosiale medier, blant annet i Facebook-gruppene \u00abVi som er totalt imot MDG\u00bb og \u00abFolkeaksjonen for Riksrett\u00bb.\n\n7. januar publiserte Nettavisen en artikkel som opprinnelig hadde tittelen \u00abFlytrafikken stanses p\u00e5 grunn av kraftig elbil-brann: \u2013 Vi har ikke kontroll\u00bb. Tittelen er n\u00e5 endret til \u00abFlytrafikken i gang igjen - dieselbil for\u00e5rsaket brannen\u00bb.\n\nI kommentarfeltet under Facebook-innlegget der artikkelen ble delt, fikk Nettavisen kritikk for \u00e5 ha konkludert med at brannen startet i en elbil. Avisen oppdaterte etter hvert saken, og gjorde i kommentarfeltet oppmerksomme p\u00e5 at tittelen var endret:\n\nDenne tittelen er imidlertid ikke oppdatert i Facebook-delingen. Det betyr at artikkelen fremdeles ligger ute p\u00e5 Facebook med feil tittel, og at alle som deler artikkel videre fra Nettavisens Facebook-side, deler med feilaktig tittel.\n\nNyhetsredakt\u00f8r: \u2013 Var en elbil som f\u00f8rst tok fyr\n\nI en kommentar som ble publisert om morgenen 8. januar, skrev Nettavisens nyhetsredakt\u00f8r Ren\u00e9 Svendsen f\u00f8lgende:\n\nDet stemmer ikke at politiet meldte dette. I stedet meldte de at en tipser hadde opplyst dette, men at det ikke var bekreftet.\n\nSvendsens kommentar ble oppdatert klokken 09:31, da med f\u00f8lgende setning i parentes:\n\nI kommentaren opplyses det alts\u00e5 ikke om at politiet har bekreftet at brannen startet i en dieselbil.", "lang": "no"}