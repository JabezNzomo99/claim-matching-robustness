{"title": "Il web e l'Isis, persino Minniti a volte la spara grossa?", "subtitle": "Abbiamo verificato le dichiarazioni del ministro dell'Interno\u00a0all'indomani della  caduta di Raqqa", "author": "www.agi.it", "date": null, "vclaim_id": "vclaim-id-9591", "url": "https://www.agi.it/fact-checking/isis_terrorismo_italia_foreign_fighters_minniti-2283343/news/2017-10-24/", "vclaim": "All\u2019indomani della caduta della capitale siriana dello Stato Islamico, Raqqa, e alla vigilia del G7 di Ischia, il 19 ottobre scorso il ministro Minniti \u00e8 stato intervistato da La Stampa. Tra le altre cose, Minniti ha dichiarato: \u201cInternet \u00e8 stato il loro [dell\u2019Isis] principale strumento di affermazione nel mondo, \u00e8 responsabile di oltre il 70 per cento delle conversioni al radicalismo\u201d.\n\nSecondo gli esperti di terrorismo, si pu\u00f2 dire che Internet abbia avuto un ruolo nella radicalizzazione dei miliziani dell\u2019Isis, in particolare di quelli non siriani o iracheni. Tuttavia \u00e8 sbagliato ritenere che, anche in questi casi, il processo di radicalizzazione sia avvenuto esclusivamente via web.\n\nL\u2019importanza di Internet \u00e8 spiegata bene, ad esempio, dallo studio del \u201cCombat Terrorism Center\u201d, dell\u2019accademia militare statunitense di West Point, secondo cui tuttavia i reclutatori dello Stato Islamico intervengono (in vari modi) soprattutto su soggetti che gi\u00e0 hanno dimostrato opinioni radicali e simpatia per l\u2019Isis. Per capire meglio il fenomeno della radicalizzazione bisogna andare a monte di questo momento.\n\nEugenio Dacrema, ricercatore dell\u2019Ispi esperto di Medio Oriente e di fenomeni di radicalizzazione religiosa, da noi sentito afferma: \u201cNon \u00e8 vero che, per quanto riguarda la radicalizzazione, avvenga tutto davanti a un monitor, c\u2019\u00e8 sempre un network reale che accompagna. L\u2019affermazione di Minniti non \u00e8 campata in aria \u2013 le percentuali potrebbero anzi essere anche superiori \u2013 ma bisogna precisare che Internet \u00e8 complementare rispetto ad altri fattori\u201d.\n\nRispondendo alla domanda \u201cquali sono i processi psicologici e operativi che portano giovani musulmani europei alla militanza jihadista?\u201d, Vidino scrive: \u201cla radicalizzazione \u00e8 un processo che avviene dal basso verso l\u2019alto\u201d, cio\u00e8 sono i simpatizzanti a cercare i reclutatori e non viceversa. A volte ci\u00f2 avviene via web: \u201cin alcune situazioni, questo processo avviene individualmente: il soggetto si radicalizza su Internet senza interagire con nessun altro\u201d.\n\nTuttavia, si legge ancora nel rapporto, \u201cnella maggior parte delle situazioni, la radicalizzazione avviene in piccoli gruppi. I soggetti hanno il primo contatto con l\u2019ideologia jihadista attraverso parenti, amici o conoscenti occasionali. Inizia cos\u00ec un percorso interiore di ricerca e scoperta individuale condizionato da come il soggetto si relaziona all\u2019ambiente circostante e con altri soggetti\u201d.\n\nE ancora, \u201cnon c\u2019\u00e8 dubbio che siti Internet e altre forme di propaganda create da gruppi jihadisti favoriscano la radicalizzazione di alcuni musulmani europei. Tuttavia, queste iniziative sono dirette alle masse e ci sono poche indicazioni che esistano tentativi da parte di gruppi jihadisti operanti al di fuori dell\u2019Europa di radicalizzare specifici soggetti direttamente, faccia a faccia\u201d.\n\nInsomma, Internet ha un ruolo fondamentale nel diffondere l\u2019ideologia dell\u2019Isis e nell\u2019affascinare potenziali miliziani, che cos\u00ec si avvicinano al radicalismo. Raro per\u00f2 che la radicalizzazione vera e propria avvenga solo via web. Nella maggior parte dei casi sono invece fondamentali le relazioni umane nel mondo reale, con parenti, amici o conoscenti occasionali.\n\n\u00c8 vero, dunque, che Internet abbia un ruolo fondamentale nel reclutamento dei miliziani dell\u2019Isis stranieri, e in particolare di quelli europei. Tuttavia \u00e8 uno tra i tanti fattori \u2013 e nemmeno il principale, secondo gli esperti \u2013 che entrano in gioco in un processo complesso, spesso diverso per ogni individuo o gruppo di individui.\n\nNon \u00e8 poi chiaro da dove arrivi la stima di \u201coltre il 70%\u201d. Abbiamo chiesto al ministero la fonte di questo dato ma ad ora non abbiamo ancora ottenuto risposta. Al momento non possiamo quindi che ritenere \u201cimprecisa\u201d l\u2019affermazione di Minniti.\n\nMinniti \u00e8 poi tornato a trattare di Stato Islamico a pochi giorni di distanza dall\u2019intervista alla Stampa. Dal palco della festa del Foglio, a Firenze, lo scorso 22 ottobre il ministro ha anche affermato: \u201cCi sono migliaia di foreign fighters, anche se per fortuna in Italia si parla di cifre vicino ai 100\u201d.\n\nDi questi 30 mila la grande maggioranza sono (o erano) mediorientali (sauditi, giordani, tunisini etc.). Nutrito poi anche il gruppo dei russi. Le nazioni europee pi\u00f9 rappresentate sono Francia, Germania, Regno Unito e Belgio, con la stima pi\u00f9 citata che parla rispettivamente di 1.700 persone per la Francia e poco meno di 800 per Germania e Regno Unito.\n\nDall\u2019Italia sono invece partiti, secondo il gi\u00e0 citato paper dei servizi italiani, \u201csolo\u201d 16 cittadini italiani (due di essi presumibilmente deceduti), sei dei quali con doppia cittadinanza, 16 stranieri \u201csociologicamente italiani\u201d (cio\u00e8 cresciuti in Italia fin da piccoli) e 78 immigrati regolari, nella maggior parte dei casi radicalizzatisi nel Paese. Il totale arriva cos\u00ec a 110.\n\nBisogna anche precisare che non tutti i foreign fighters pare si siano uniti all\u2019Isis: anzi, si tratta di una minoranza. Secondo le stime riportate nel paper di aprile 2016 dell\u2019Icct (International center for counter-terrorism) - che si riferivano per\u00f2 a 87 individui e non ai 110 attuali - 18 erano gi\u00e0 morti, e 57 erano in zone di combattimento.\n\nDi questi ultimi, solo 15 si erano uniti all\u2019Isis, 2 ad al-Nousra (la branca siriana di Al Qaeda) e 7 altre forze di insorti (Free Syrian Army, ad esempio). Sugli altri non si hanno certezze.\n\nSe ipotizziamo dunque che Minniti stesse facendo riferimento a foreign fighters (genericamente intesi) partiti dall\u2019Italia, anche se non per forza cittadini italiani e non per forza miliziani dell\u2019Isis, allora la sua stima \u00e8 corretta.", "lang": "it"}