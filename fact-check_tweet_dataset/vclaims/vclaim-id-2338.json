{"title": "Man kan slett ikke fastsl\u00e5 at 1000 arbeidsplasser gikk tapt med Rygge", "subtitle": "Ingen vet n\u00f8yaktig hvor mange det er snakk om, men nye beregninger viser et langt lavere tall.", "author": "www.faktisk.no", "date": null, "vclaim_id": "vclaim-id-2338", "url": "https://www.faktisk.no/faktasjekker/qoE/man-kan-slett-ikke-fastsla-at-1000-arbeidsplasser-gikk-tapt-med-rygge", "vclaim": "I debatten rundt nedleggelsen av Rygge sivile lufthavn har argumentet om at 1000 ansatte kunne g\u00e5 tapt v\u00e6rt gjentatt som et faktum gang p\u00e5 gang. Noen ganger er det nyansert med ca. 500 ansatte p\u00e5 Rygge og 500 ansatte i n\u00e6romr\u00e5dene, andre ganger er det bare snakk om 1000 ansatte.\n\nI november 2015 sendte P\u00e5l Fridtjof Tandberg, dav\u00e6rende direkt\u00f8r i Rygge sivile lufthavn et brev til statsminister Erna Solberg. Han meldte om at 1000 arbeidsplasser sto i umiddelbar fare i Mosseregionen, og at en ny passasjeravgift kunne bli dramatisk for Rygge. Han ba om en konsekvensutredning og et m\u00f8te med statsministeren, og skrev:\n\nDet stemmer at Rygge ble lagt ned som sivil lufthavn, og Faktisk.no g\u00e5r ikke inn i de politiske eller samfunnsmessige konsekvensene dette. Vi tar for oss p\u00e5standen om de 1000 arbeidsplassene for \u00e5 se om tallet stemmer.\n\nB\u00e5de f\u00f8r og etter flyplassen la ned sin virksomhet 1. november 2016 har medier og enkeltpersoner gjentatt p\u00e5standen, og med valgkampen 2017 har nedleggelsen av Rygge og sp\u00f8rsm\u00e5let om de 1000 ansatte igjen blitt et hett tema.\n\nOle Torp brukte tallet da han i NRK1s valgprogram Din stemme 24. august konfronterte Trine Skei Grande med at det skal ha forsvunnet 1000 arbeidsplasser p\u00e5 grunn av innf\u00f8ringen av flyseteavgift.\n\n\u00abJeg tror du m\u00e5 dokumentere det tallet\u00bb sa Grande. Til det svarte Torp med \u00e5 vise til Rygge lufthavn:\n\nP\u00e5standen om 1000 arbeidsplasser ble ogs\u00e5 gjentatt i Aftenposten 31. august, da de i en artikkel om Arbeiderpartiets manglende oppslutning i arbeiderklassen meldte at \u00abRygge flyplass med i alt 1000 arbeidsplasser ble lagt ned etter vedtaket om flyseteavgift\u00bb\n\nSaken har allikevel v\u00e6rt mest brennbar lokalt; nedleggelsen av Rygge har v\u00e6rt en av de st\u00f8rste sakene i \u00d8stfold i denne perioden. I et leserbrev i Fredrikstads blad i mars i \u00e5r gikk Vidar Lorang-Larsen hard ut mot regjeringen og Venstre:\n\nDet har alts\u00e5 blitt en etablert sannhet at det var knyttet tusen arbeidsplasser til Rygge, og Faktisk.no s\u00f8ker svar b\u00e5de p\u00e5 antall ansatte direkte tilknyttet flyplassen og de ber\u00f8rte i lokalsamfunnet. Det er antall ansatte, ikke \u00e5rsverk som er v\u00e5rt utgangspunkt.\n\nDet finnes ikke en offisiell rapport eller analyse av dette, og det er ikke gjort noen modellberegning p\u00e5 hvor mange arbeidsplasser flyplassen har gitt som ringvirkninger. Vi m\u00e5 derfor g\u00e5 til andre kilder for \u00e5 finne bakgrunnen for tallet.\n\nFaktisk.no kontakter P\u00e5l Tandberg, som var daglig leder i Rygge sivile lufthavn AS, for \u00e5 finne ut hvordan de kom frem til 1000 arbeidsplasser. Han forteller at de beregnet ansatte slik: ca. 500 ansatte inkludert alle funksjoner p\u00e5 flyplassen, ca. 1000 inkl indirekte arbeidsplasser i n\u00e6romr\u00e5det.\n\nRingvirkningene i n\u00e6romr\u00e5dene kommer vi tilbake til. Vi starter med arbeidsplassene direkte tilknyttet Rygge. If\u00f8lge Tandberg var det mellom ca. 400 og 500 ansatte p\u00e5 flyplassen, avhengig av sesong. Bemanningen varierte p\u00e5 grunn av store sesongsvingninger: sommerprogrammene var i snitt mer enn 50% st\u00f8rre enn vinterprogrammet.\n\nTandberg har ikke en oversikt over hvor mange ansatte som var tilknyttet flyplassen totalt sommeren 2016, da det ble bestemt at flyplassen skulle legges ned. Men han sender oss en oversikt som viser totalt 527 ansatte i 2014, et tall som den gang ble innhentet fra de respektive selskaper og avdelinger. Vi gjengir disse tallene, da det har vist seg vanskelig \u00e5 i ettertid innhente tall for 2016 fra alle involverte parter:\n\nForuten ansatte direkte tilknyttet flyplassen har Tandberg videre beregnet 500 arbeidsplasser som ringvirkninger av flyplassen. Ringvirkningene av en flyplass er hvor mange arbeidsplasser den gir grunnlag for i n\u00e6romr\u00e5det.\n\nI sin beregning tar Tandberg utgangspunkt i en regnem\u00e5te fra flyplassenes interesseorganisasjon Airports Council International (ACI), og forteller at dette er en norm som bransjen selv benytter. ACI beregnet tidligere 1000 ansatte per 1 million passasjerer, men hadde i 2004 moderert tallet til 950 per 1 million passasjerer.\n\nRyanair benyttet samme beregningsmetode da de etablerte seg p\u00e5 Rygge i 2009. Moss avis meldte den gang at Ryanairs toppsjef Michael O`Leary presenterte dr\u00f8mmescenarie for regionen: Med en tommelfingerregel om at det skapes 1000 nye arbeidsplasser for hver million flypassasjer, regnet Ryanair med 1700 nye jobber knyttet opp mot flyplasstrafikken p\u00e5 Rygge.\n\nTandberg mener at totaltallet tilknyttet Rygge reelt var n\u00e6rmere 1500 arbeidsplasser, og sier at han justerte det ned til 1000 for \u00e5 ikke bli tatt p\u00e5 oppbl\u00e5ste tall. Han mener at tallet er meget reellt og dokumenterbart.\n\nTandberg tar i sitt svar utgangspunkt i antall passasjerer n\u00e5r han viser til utlede antall arbeidsplasser, men viser ogs\u00e5 til en annen m\u00e5te \u00e5 regne p\u00e5: At ved tjenesteytende bedrifter kan man regne en dobling av arbeidsplasser n\u00e5r man tar med de indirekte arbeidsplasser i omr\u00e5det. Ingen av disse metodene kan if\u00f8lge Transport\u00f8konomisk institutt (T\u00d8I) overf\u00f8res til \u00e5 vurdere lokale ringvirkninger av en norsk sekund\u00e6rflyplass.\n\nTandberg viser ogs\u00e5 til Torbj\u00f8rn Lothe, administrerende direkt\u00f8r i NHO Luftfart, som han har v\u00e6rt i kontakt med n\u00e5r han gjorde sine beregninger. Faktisk.no har snakket med Lothe, som blant annet viser til rapporten Economic Benefits from Air Transport in Norway, som tar for seg effekter av luftfarten i Norge. Han viser ogs\u00e5 til NHO Luftfarts siste brosjyre En nyttig og b\u00e6rekraftig norsk luftfart, som gjengir at \u00ab\u00c9n ansatt hos oss gir 4,4 ansatte i norsk \u00f8konomi\u00bb. Dette er imidlertid ikke beregninger av lokale sysselsettingseffekter av en flyplass, men ser p\u00e5 makro\u00f8konomi og ansl\u00e5r hvilke effekter luftfart har p\u00e5 den totale samfunns\u00f8konomien p\u00e5 et nasjonalt niv\u00e5.\n\nLothe medgir at det er mye som tyder p\u00e5 at at ringvirkningene er svakere p\u00e5 Rygge enn en del andre steder, med mye ferie- og fritidstrafikk, hvor mange ikke har endem\u00e5let lokalt. Han ser utfordringen i \u00e5 gj\u00f8re en spesifikk beregning av antall ansatte et omr\u00e5de som Mosseregionen, og sier at:\n\nSom et bilde p\u00e5 hvor vanskelig det er \u00e5 gi sikre tall for en spesifikk regional analyse, sier han:\n\nDet er ikke gjort en beregning av lokale ringvirkninger for flyplassen p\u00e5 Rygge. Men det er gjort beregninger p\u00e5 Oslo Lufthavn Gardermoen (OSL): Oslo Economics utarbeidet en vurdering av lokale og regionale ringvirkninger av rapporten Oslo Lufthavns betydning for sysselsetting og n\u00e6ringsutvikling i 2014, p\u00e5 oppdrag fra Akershus fylkeskommune.\n\nOslo Economics har benyttet en metodikk for \u00e5 beregne sysselsettingen en lufthavn genererer som er utviklet av York Aviation og ACI Europe, som deler virkningene inn i fire hovedtyper:\n\u2022 Induserte virkninger (forbruk knyttet til inntekter av direkte og indirekte aktiviteter)\n\nI rapporten ansl\u00e5s 12 400 personer direkte tilknyttet OSL og ringvirkninger p\u00e5 dr\u00f8yt 10 000 arbeidsplasser, men det understrekes at det er vanskelig \u00e5 sl\u00e5 fast de faktiske ringvirkningene helt sikkert. For at regnestykket til Rygge sivile lufthavn skal stemne, m\u00e5 den alts\u00e5 hatt en st\u00f8rre effekt p\u00e5 sysselsettingen i regionen enn Norges st\u00f8rste flyplass, Gardermoen.\n\nFaktisk.no kontakter forskningsleder Harald Thune-Larsen i Transport\u00f8konomisk institutt (T\u00d8I), som tidligere har gjort forskjellige beregninger i tilknytning til OSL og andre lufthavner. Han forteller at det er vanskelig \u00e5 gj\u00f8re slike beregninger med stor sikkerhet, det m\u00e5 baseres p\u00e5 modellberegning av ringvirkninger.\n\nIf\u00f8lge Thune-Larsen kan ingen av metodene som Tandberg har benyttet overf\u00f8res direkte for \u00e5 beregne lokale ringvirkninger av en norsk sekund\u00e6rflyplass. Disse tar i varierende grad h\u00f8yde for turisttilstr\u00f8mning og innkomne passasjerer, og alle passasjerer som reiste til Rygge sivile lufthavn hadde ikke Mosseregionen som m\u00e5l. Det er stor forskjell p\u00e5 ringvirkningen av luftfarten internasjonalt, nasjonalt og lokalt.\n\nHovedsp\u00f8rsm\u00e5let er hvor stor multiplikator en kan regne med mellom direkte sysselsatte og totalt antall \u00e5rsverk inkludert indirekte, induserte og katalytiske effekter. Han utdyper:\n\nHan kjenner ellers ikke til noen nyere og mer gjennomg\u00e5ende studie av sysselsettingseffekter av lufthavner i Norge, og mener det er naturlig \u00e5 ta utgangspunkt i Oslo Economics analyse dersom man skal se p\u00e5 p\u00e5 maksimale ringvirkningene av flyplassen p\u00e5 Rygge. I rapporten ansl\u00e5s multiplikatoren for OSL til ca. 1,8 for sysselsatte (noe lavere for \u00e5rsverk). Multiplikatoren inkluderer mye anleggsvirksomhet pga h\u00f8y trafikkvekst \u2013 blant annet av den nye terminal som \u00e5pnet i april 2017. Trekker en fra mesteparten av byggevirksomheten s\u00e5 blir multiplikatoren 1,6.", "lang": "no"}