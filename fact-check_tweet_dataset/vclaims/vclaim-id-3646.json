{"title": "Quanti sono gli italiani che vivono in povert\u00e0?", "subtitle": "Laura Boldrini parla di un Italiano su 5 in stato di indigenza. Abbiamo verificato", "author": "www.agi.it", "date": "2018-03-14T07:00+0100", "vclaim_id": "vclaim-id-3646", "url": "https://www.agi.it/fact-checking/italiani_poveri_quanti_sono-3624312/news/2018-03-14/", "vclaim": "\u200bLa presidente della Camera uscente, Laura Boldrini, lo scorso 12 marzo sulla sua pagina Facebook ha scritto: \u201cSempre meno persone hanno sempre di pi\u00f9. E pi\u00f9 di 4 milioni di famiglie vivono in povert\u00e0. Tredici milioni di persone: il 21 per cento della popolazione. Vale a dire 1 italiano su 5\u201d.\n\nNel report dell\u2019Istat su \u201cCondizioni di vita, reddito e carico fiscale delle famiglie\u201d, pubblicato lo scorso 6 dicembre e relativo al 2016, si certifica un aumento delle diseguaglianze. In particolare, si legge, \u201cLa crescita del reddito \u00e8 pi\u00f9 intensa per il quinto pi\u00f9 ricco della popolazione [\u2026]. Si stima che il rapporto tra il reddito equivalente totale del 20% pi\u00f9 ricco e quello del 20% pi\u00f9 povero sia aumentato da 5,8 a 6,3\u201d.\n\nChe la situazione delle diseguaglianze sia in peggioramento lo conferma anche l\u2019andamento del coefficiente di Gini, che misura la diseguaglianza nella distribuzione del reddito in un Paese. Se il coefficiente \u00e8 uguale a zero c\u2019\u00e8 una distribuzione perfettamente egualitaria, dove tutti hanno lo stesso reddito. Se \u00e8 uguale a 100 la diseguaglianza \u00e8 massima, con la condizione ugualmente teorica di tutto il reddito del Paese concentrato in un\u2019unica persona.\n\nNel 2007, secondo Eurostat, l\u2019Italia aveva un coefficiente di Gini pressoch\u00e9 identico alla media europea (31,2 Italia e 31 Ue), ma negli anni successivi il dato italiano \u00e8 cresciuto fino ad arrivare nel 2016 al 33,1 (contro una media europea del 30,8).\n\nPer quanto riguarda la povert\u00e0, come avevamo gi\u00e0 scritto, l\u2019Istat certifica che nel 2016 quella \u201cassoluta\u201d riguardava 1 milione e 619mila famiglie residenti, cio\u00e8 4 milioni e 742 mila individui (erano 4 milioni e 598 mila nel 2015). Si trovavano invece in condizione di povert\u00e0 \u201crelativa\u201d \u2013 che comprende anche quella assoluta, ma \u00e8 calcolata in modo diverso \u2013 2 milioni 734mila famiglie residenti, cio\u00e8 8 milioni 465mila individui (erano 8 milioni e 307mila nel 2015).\n\nIl dati citati dalla Boldrini non sono relativi a chi \u201cvive in povert\u00e0\u201d ma a chi \u00e8 \u201ca rischio povert\u00e0\u201d, cio\u00e8 chi vive in famiglie che hanno un reddito familiare equivalente inferiore al 60% del reddito mediano (siamo intorno ai 9.500 euro per persona all\u2019anno, a seconda degli anni).\n\nNon si tratta tuttavia di \u201c1 italiano su 5\u201d, in quanto nel conto sono ricompresi anche tutti gli stranieri regolarmente residenti. Tra questi, certifica l\u2019Istat, il rischio di povert\u00e0 \u00e8 ancora pi\u00f9 elevato che tra gli italiani: \u201cTra coloro che vivono in famiglie con almeno un cittadino non italiano il rischio di povert\u00e0 o esclusione sociale \u00e8 quasi il doppio (51,0%) rispetto a chi vive in famiglie di soli italiani (27,5%). Il divario \u00e8 analogo sia per il rischio di povert\u00e0 (37,7% dove c\u2019\u00e8 almeno un componente non italiano, contro 18,6% per le famiglie di soli italiani) sia per la grave deprivazione materiale (24,0% contro 10,7%)\u201d.\n\nBoldrini ha sostanzialmente ragione, pur con alcune imprecisioni. \u00c8 vero infatti che negli ultimi anni siano aumentate le diseguaglianze, la povert\u00e0 assoluta e relativa, e il rischio di povert\u00e0. Tuttavia il dato citato dalla presidente della Camera uscente di coloro che \u201cvivono in povert\u00e0\u201d \u00e8 in realt\u00e0 relativo a chi \u00e8 \u201ca rischio povert\u00e0\u201d, e non riguarda \u201c1 italiano su 5\u201d ma un residente in Italia su cinque, con un\u2019incidenza significativa della presenza straniera regolare.", "lang": "it"}