{"title": "Nei, ni av ti sau som ble tatt av rovdyr, ble ikke tatt i Tr\u00f8ndelag", "subtitle": "Det reelle tallet er rundt tre av ti.", "author": "www.faktisk.no", "date": null, "vclaim_id": "vclaim-id-63973", "url": "https://www.faktisk.no/faktasjekker/A02/nei-ni-av-ti-sau-som-ble-tatt-av-rovdyr-ble-ikke-tatt-i-trondelag", "vclaim": "I forrige uke publiserte Nationen en artikkel om at det har v\u00e6rt rekordf\u00e5 rovviltskader p\u00e5 sau i perioden starten av \u00e5ret frem til 1. august. Klima- og milj\u00f8minister Sveinung Rotevatn (V) la ut en Twitter-melding om artikkelen, som han fikk svar p\u00e5 fra Senterpartiets parlamentariske leder Marit Arnstad. I meldingen skrev hun f\u00f8lgende:\n\nI sitt svar til Arnstad skriver Rotevatn at dette er feil, og at det i realiteten er n\u00e6rmere tre av ti. I denne faktasjekken skal vi se n\u00e6rmere p\u00e5 Arnstads p\u00e5stand om at ni av ti sauer som ble tatt av rovdyr ble tatt i Tr\u00f8ndelag.\n\nN\u00e5r Faktisk.no tar kontakt med Arnstad, viser hun f\u00f8rst til sitater direkt\u00f8r Ellen Hambro i Milj\u00f8direktoratet ga til Tr\u00f8nder-Avisa 13. august, i en artikkel med tittelen \u00abTapstallene g\u00e5r ned, men ni av ti bj\u00f8rneskader skjer i Tr\u00f8ndelag\u00bb (finnes kun p\u00e5 papir). Kort tid etter den f\u00f8rste mailen f\u00e5r Faktisk.no en ny mail, der Arnstad presiserer at hun burde skrevet bj\u00f8rn, ikke rovdyr.\n\nHvor mange sau som er blitt drept av ulike rovdyr, kan man finne ut av p\u00e5 rovbase.no. Denne databasen, som drives av Milj\u00f8direktoratet og svenske Naturv\u00e5rdsverket, inneholder en oversikt over innmeldte rovdyrskader i en kartl\u00f8sning. I statistikken brukes begrepet \u00abskadet av rovdyr\u00bb, i praksis dreier tallene seg om dyr som blir drept som f\u00f8lge av disse skadene.\n\nSlik ser tallene ut fra f\u00f8rste januar til f\u00f8rste august i \u00e5r:\n\nSom vi ser, er det ikke riktig at 90 prosent av sauene ble tatt i Tr\u00f8ndelag. Av totalt 497 skadede sauer, var 139 fra Tr\u00f8ndelag. Det utgj\u00f8r 28 prosent av de skadede sauene.\n\nSom Marit Arnstad selv har skrevet til Faktisk.no, er det imidlertid riktig at 90 prosent av sauene som ble tatt av bj\u00f8rn i Norge, ble tatt i Tr\u00f8ndelag:\n\nSom grafikken viser, ble 99 sau drept av bj\u00f8rn i Norge i den aktuelle perioden, hvorav 89 av ble tatt i Tr\u00f8ndelag. Det tilsvarer 90 prosent.", "lang": "no"}