{"title": "Crescita, l\u2019Italia \u00e8 tra i peggiori d\u2019Europa: da quanto tempo?", "subtitle": "", "author": "pagellapolitica.it", "date": null, "vclaim_id": "vclaim-id-46955", "url": "https://pagellapolitica.it/dichiarazioni/8343/crescita-litalia-e-tra-i-peggiori-deuropa-da-quanto-tempo", "vclaim": "\u00abLe ultime previsioni economiche della Commissione Ue confermano che l'Italia \u00e8 il fanalino di coda dell'Ue per crescita del Pil: +0,1 per cento nel 2019 e +0,7 per cento nel 2020, e in entrambi gli anni siamo ultimi\u00bb.\n\nIl 10 luglio, in un post pubblicato sulla sua pagina Facebook, la deputata di Forza Italia Anna Maria Bernini ha scritto che il nostro Paese \u00e8 il \u00abfanalino di coda dell'Ue per crescita del Pil: +0,1 per cento nel 2019 e +0,7 per cento nel 2020\u00bb.\n\nSempre secondo la Commissione Ue, questi livelli farebbero dell\u2019Italia l\u2019ultimo Paese europeo in termini di crescita del Pil sia nel 2019 sia nel 2020.\n\nMa non solo siamo gli ultimi, siamo anche lontani dal resto dei grandi Paesi Ue. Nel 2019 la Germania ci distanzia di 0,4 punti, la Francia e il Regno Unito di 1,2 punti, la Spagna addirittura di 2,2 punti.\n\nBernini ha quindi ragione: l\u2019Italia, con lo 0,1 per cento nel 2019 e lo 0,7 per cento nel 2020, \u00e8 il \u00abfanalino di coda dell\u2019Ue per crescita del Pil\u00bb.\n\nTra l\u2019altro, tra il 2007 e il 2017, l\u2019Italia si \u00e8 piazzata tra le ultime 5 economie europee per crescita del Pil in 8 occasioni su 11: terzultima nel 2007 con l\u20191,5 per cento (governo Prodi); quintultima nel 2008 con il -1,1 per cento (governi Prodi e Berlusconi); quintultima nel 2012 con il -2,8 per cento (governo Monti); quartultima nel 2013 con lo il -1,7 per cento (governi Monti e Letta); quartultima nel 2014 con lo 0,1 per cento (governo Renzi); terzultima nel 2015 con lo 0,9 per cento (governo Renzi); penultima (insieme alla Francia) nel 2016 con l\u20191,1 per cento (governi Renzi e Gentiloni); ed infine terzultima (insieme al Belgio) nel 2017 con l\u20191,7 per cento (governo Gentiloni).\n\nSe aggiungiamo il dato del 2018 e le previsioni per il 2019, risulta che l\u2019Italia per 10 volte negli ultimi 13 anni si \u00e8 piazzata tra le ultime 5 economie europee in termini di crescita del Pil. Inoltre, dal 2007 l\u2019Italia non si \u00e8 mai posizionata tra i primi 15 Paesi europei in termini di crescita reale del Pil.\n\nPossiamo poi notare che i tre anni in cui non siamo stati nelle cinque economie che crescevano meno (o decrescevano di pi\u00f9), sono stati quelli in cui la crisi economica ha fatto sentire pi\u00f9 duramente il suo impatto in Europa. Dunque diversi Paesi si sono trovati prima in forte decrescita e poi hanno impiegato un paio di anni per riprendersi. Al di fuori di quella parentesi eccezionale, insomma, l\u2019Italia \u00e8 sempre stata negli ultimi cinque Paesi della classifica.\n\nCome per\u00f2 abbiamo gi\u00e0 visto in passato, le previsioni sulla crescita del Pil reale fatte dalla Commissione non sono precise al centesimo. Tra il 2009 e il 2018, le stime della Commissione (consultabili qui e qui) si sono sempre discostate dal dato reale, e lo hanno fatto in media dello 0,69 per cento.\n\n\u00c8 dunque possibile che, essendo state rilasciate a luglio di quest\u2019anno, le previsioni della Commissione per il 2019 e il 2020 si dimostreranno pi\u00f9 precise di quelle riportate in precedenza.\n\nInfatti, nel Documento di Economia e Finanza (Def) di aprile 2019, l\u2019esecutivo ha previsto nel suo quadro programmatico una crescita per il 2019 dello 0,2 per cento e una dello 0,8 per il 2020 (contro lo 0,1 e lo 0,7 citati in precedenza).\n\nTabella 3: Previsioni di crescita del governo e della Commissione Ue sul dato reale (periodo 2009-2018) - Fonte: Eurostat (qui, qui e qui) e Ministero delle Finanze (qui, qui e qui)\n\nLa senatrice di Forza Italia Anna Maria Bernini ha riportato sulla sua pagina Facebook che l\u2019Italia sarebbe \u00abfanalino di coda dell'Ue per crescita del Pil: +0,1 per cento nel 2019 e +0,7 per cento nel 2020\u00bb.\n\nAbbiamo inoltre visto che, se le previsioni della Commissione si dovessero avverare, questa sarebbe la seconda volta consecutiva che ci piazziamo in ultima posizione per crescita del Pil tra i Paesi europei e la decima (dal 2007) che ci troviamo tra gli ultimi 5. Da notare oltretutto che non siamo stati tra i peggiori solo nei tre anni (2009-2011) in cui l\u2019intera Europa \u00e8 stata colpita duramente dalla crisi economica.\n\nAbbiamo infine constatato che dal 2009 le stime della Commissione europea si sono discostate dal dato reale in media dello 0,69 per cento. Un margine di errore che \u00e8 leggermente superiore a quello degli ultimi esecutivi (0,53)", "lang": "it"}