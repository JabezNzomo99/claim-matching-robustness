{"title": "Nei, brannen ved Stavanger lufthavn startet ikke i en tilbakekalt bil", "subtitle": "I fjor ble mer enn 200 000 Opel Zafira B tilbakekalt etter en brann i Storbritannia. \u00c5rsaken til feilen var knyttet til varmeviften. I h\u00f8yrestyrte biler er denne plassert et annet sted enn i venstrestyrte", "author": "www.faktisk.no", "date": null, "vclaim_id": "vclaim-id-37817", "url": "https://www.faktisk.no/faktasjekker/7Rl/nei-brannen-ved-stavanger-lufthavn-startet-ikke-i-en-tilbakekalt-bil", "vclaim": "Brannen i parkeringshuset ved Stavanger lufthavn 7. januar har f\u00e5tt mye oppmerksomhet, og i sosiale medier er det spredd teorier om hva slags bil det f\u00f8rst begynte \u00e5 brenne i \u2013 og hvorfor.\n\nDen opprinnelige uttalelsen fra politiet var at de hadde f\u00e5tt melding fra en privatperson om at det brant i en elbil i parkeringshuset, men at dette ikke var bekreftet.\n\n\u2013 Det f\u00f8rste tipset gikk p\u00e5 at brannen startet i elbil, men dette er ikke bekreftet, sa operasjonsleder Victor Fenne-Jensen ved S\u00f8r-Vest politidistrikt til NRK.\n\nOnsdag 8. januar kunne det norske nyhetsbyr\u00e5et NTB melde at brannen startet i en gammel dieselbil. NTB viste til en uttalelse fra S\u00f8r-Vest politidistrikt.\n\nIf\u00f8lge Stavanger Aftenblad er bilen det dreier seg om en Opel Zafira 2005-modell, en dieselbil.\n\nFaktisk.no har v\u00e6rt i kontakt med Stein Pettersen, PR- og informasjonssjef Opel og Citro\u00ebn i Norge, som basert p\u00e5 bilens registreringsnummer oppgir at det er snakk om en 2006-modell \u2013 ikke 2005.\n\nF\u00f8rste generasjon Opel Zafira ble produsert fra 1999 til 2005. Bilen det begynte \u00e5 brenne i p\u00e5 Stavanger lufthavn er dermed andre generasjon, en Opel Zafira B. Modellen produsert frem til 2013, noen \u00e5r overlappende med modell C. I fjor ble fjerde generasjon vist frem, men den er ikke i salg enn\u00e5.\n\nDagen etter at det tok fyr i Stavanger, skrev NRK at \u00absamme Opel-modell for\u00e5rsaket storbrann i irsk parkeringshus\u00bb og at \u00abZafira har v\u00e6rt tilbakekalt tre ganger etter 300 branner\u00bb. Lenger ned i saken kunne man lese f\u00f8lgende uttalelse fra PR- og informasjonssjefen i Opel Norge:\n\n\u2013 Det er riktig at det har v\u00e6rt en tilbakekallingsaksjon for h\u00f8yrestyrte biler solgt i Storbritannia, men denne feilen var knyttet spesifikt til disse bilene, sa Pettersen til NRK.\n\nNTB siterte NRKs artikkel, men publiserte med en annen tittel: \u00abP-hus-brannen ved Stavanger lufthavn startet i tilbakekalt dieselbil\u00bb.\n\n17 minutter etter at NTBs sak var publisert, kom det en oppdatert versjon der tittelen var endret: \u00abSamme bilmodell har for\u00e5rsaket storbrann i parkeringshus tidligere\u00bb.\n\nB\u00e5de ABC Nyheter og Dagsavisen (i papir) publiserte imidlertid saker med den opprinnelige tittelen.\n\nI tittelen p\u00e5sto NTB at brannen startet i en \u00abtilbakekalt dieselbil\u00bb, men basert p\u00e5 informasjonen Pettersen gir i samme artikkel, er det alts\u00e5 klart at det ikke er snakk om n\u00f8yaktig samme bil eller modell.\n\nPettersen sier til Faktisk.no at det ikke har v\u00e6rt tilbakekalling av Opel Zafira med ratt p\u00e5 venstre side, verken i Norge eller ellers i det europeiske markedet. Han har v\u00e6rt i kontakt med kollegaer i Vauxhall, som forklarer \u00e5rsaken til tilbakekalling i Storbritannia slik:\n\nNRK peker ogs\u00e5 p\u00e5 to andre tilfeller av brann i Opel Zafira i Norge. Pettersen sier at hendelsene omhandler \u00e9n A-modell og \u00e9n B-modell.\n\nFaktisk.no har v\u00e6rt i kontakt med politiet om begge disse brannhendelsene, men det finnes lite informasjon og sakene ble sendt videre til forsikringsselskap.\n\nIf\u00f8lge forsikringsselskapet Tryg var konklusjonen for brannen i Opel Zafira B p\u00e5 E13 mellom Odda og Skare i Hordaland i 2013, at den hadde oppst\u00e5tt under kj\u00f8ring. Opel Norge sendte teknikere til stedet for \u00e5 unders\u00f8ke den utbrente bilen.\n\nPR- og informasjonssjef Pettersen har fors\u00f8kt \u00e5 finne informasjon fra Opels side. Det har ikke latt seg gj\u00f8re, blant annet p\u00e5 grunn av manglende historikk som f\u00f8lge av import\u00f8rskifte.", "lang": "no"}