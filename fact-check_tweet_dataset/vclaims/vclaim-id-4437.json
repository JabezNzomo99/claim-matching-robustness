{"title": "In Italia il debito pubblico scende e il Pil cresce? \u00c8 davvero cos\u00ec?", "subtitle": "\"Il percorso di risanamento della finanza pubblica \u00e8 nelle cifre. Il debito ha smesso di salire e ha cominciato pur lentamente a scendere, il\u00a0Pil\u00a0ha ripreso a crescere\", ha detto l'ex ministro Padoan. Abbiamo verificato", "author": "www.agi.it", "date": "2018-07-03T07:15+0200", "vclaim_id": "vclaim-id-4437", "url": "https://www.agi.it/fact-checking/debito_pubblico_pil_padoan_tria-4095172/news/2018-07-03/", "vclaim": "Intervistato da Repubblica il primo luglio, l\u2019ex ministro dell\u2019Economia Pier Carlo Padoan ha rivendicato i risultati ottenuti del precedente governo e lasciati in eredit\u00e0 a quello attuale. In particolare, Padoan ha dichiarato: \"Il percorso di risanamento della finanza pubblica \u00e8 nelle cifre. Il debito ha smesso di salire e ha cominciato pur lentamente a scendere, il Pil ha ripreso a crescere\".\n\nEurostat, i cui dati arrivano al quarto trimestre del 2017 incluso, lo certifica: dopo essere arrivato al picco del 134,9% nel secondo trimestre del 2017, il rapporto debito/Pil \u00e8 diminuito nel terzo trimestre al 134,2% e nel quarto trimestre al 131,8%. Quest\u2019ultimo \u00e8 il dato pi\u00f9 basso dal quarto trimestre 2015.\n\nSe per\u00f2 guardiamo al debito in valore assoluto, non \u00e8 vero che questo sia in calo, anzi. Secondo l\u2019ultima rilevazione di Banca d\u2019Italia ad aprile \u2013 ultimo dato disponibile \u2013 il debito pubblico italiano \u00e8 arrivato al nuovo record di 2.312 miliardi di euro.\n\nDopo aver toccato quota 2.308 miliardi nel luglio 2017, secondo Bankitalia il debito pubblico italiano non era pi\u00f9 tornato sopra quella asticella, fino appunto allo scorso aprile. Bisogna per\u00f2 sottolineare due cose: che i dati relativi al 2018 forniti da Palazzo Koch sono provvisori, e dunque \u00e8 possibile che vengano rivisti nel prossimo futuro, e che il valore del debito in valore assoluto \u00e8 di per s\u00e9 poco significativo.\n\nPer quanto riguarda l\u2019andamento del Prodotto interno lordo, \u00e8 vero che l\u2019Italia sia tornata a crescere. Dopo aver avuto segno negativo nel 2012 (-2,8%) e nel 2013 (-1,7%), il Pil \u00e8 tornato in positivo a partire dal 2014 (+0,1%).\n\nNegli anni successivi la crescita si \u00e8 consolidata, con un aumento del Pil all\u20191% nel 2015 e allo 0,9% nel 2016. Nel 2017 \u00e8 arrivato all\u20191,5% e, secondo le stime, nel 2018 dovrebbe confermarsi la stessa percentuale. Questa \u00e8 la crescita pi\u00f9 alta dal 2010, quando il Pil aument\u00f2 dell\u20191,7% (ma bisogna considerare che arrivava dopo il drammatico -5,5% del 2009).\n\nPadoan ha sostanzialmente ragione. Il debito pubblico italiano in rapporto al Pil \u00e8 considerato stabile nell\u2019ultimo triennio e in lieve calo per quanto riguarda gli ultimi mesi (anche se in valore assoluto continua ad aumentare). Il Pil quest\u2019anno dovrebbe poi crescere dell\u20191,5%, la stessa percentuale dell\u2019anno scorso.", "lang": "it"}