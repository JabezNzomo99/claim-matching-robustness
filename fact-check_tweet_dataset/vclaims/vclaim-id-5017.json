{"title": "Legge Fornero, io c'ero!", "subtitle": "", "author": "pagellapolitica.it", "date": null, "vclaim_id": "vclaim-id-5017", "url": "https://pagellapolitica.it/dichiarazioni/5697/legge-fornero-io-cero", "vclaim": "E' il tema centrale dell'attuale dibattito politico: chi ha votato la Legge Fornero? Dai talk-show ai giornali tutti ne parlano, soprattutto da quando la Consulta ha rilasciato la sentenza sul provvedimento. Movimento 5 Stelle, uno dei pochi partiti che nella scorsa legislatura non era ancora in parlamento, approfitta delle ghiotta occasione e con Di Battista elenca i tanti che quel giorno votarono a favore della tanto discussa norma.\n\nEra il 16 dicembre 2011, e la cosiddetta Legge Fornero (in realt\u00e0 si tratta di una norma - art. 24 - all'interno del dl cosiddetto \"Salva Italia\") veniva approvata in prima lettura dalla Camera dei deputati. Tutti i politici elencati da Alessandro Di Battista nella scorsa legislatura erano deputati, ed \u00e8 quindi alla Camera che dobbiamo cercare i dati per supportare o smentire l'affermazione dell'esponente grillino. Dal tabulato della votazione disponibile sul sito della Camera, confermiamo quanto dice Di Battista: tutti i politici da lui elencati - tutti a sostegno del governo Monti - hanno espresso parere favorevole al provvedimento.\n\nCome \u00e8 evidente dai grafici in basso, elaborati da Openparlamento in base ai resoconti della Camera, in pochi si sono opposti apertamente all'atto: soltanto Italia dei Valori e Lega Nord (con l'aggiunta d un membro del Pdl, uno del Misto e uno di Popolo e Territorio). Alessandro Di Battista guadagna un \"Vero\" pieno da Pagella Politica.", "lang": "it"}