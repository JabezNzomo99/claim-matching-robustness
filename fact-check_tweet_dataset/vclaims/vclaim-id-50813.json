{"title": "Giorgia Meloni ha ragione sul confronto tra Italia e Austria", "subtitle": "", "author": "pagellapolitica.it", "date": null, "vclaim_id": "vclaim-id-50813", "url": "https://pagellapolitica.it/dichiarazioni/8389/giorgia-meloni-ha-ragione-sul-confronto-tra-italia-e-austria", "vclaim": "\u00abIl cancelliere austriaco Kurz sa che l\u2019Italia ha un Pil 5 volte superiore a quello austriaco? Che l\u2019Italia \u00e8 tra i maggiori contribuenti UE? Che d\u00e0 pi\u00f9 soldi di quanti ne riceve e non ha mai chiesto aiuto?\u00bb.\n\nIl 10 settembre 2019 Giorgia Meloni ha scritto sul proprio profilo Twitter che l\u2019Italia ha un Pil di \u00ab5 volte superiore\u00bb rispetto a quello austriaco, che il nostro Paese \u00ab\u00e8 tra i maggiori contribuenti Ue\u00bb e che d\u00e0 all\u2019Unione pi\u00f9 soldi di quanti non ne riceva.\n\nIl nostro Paese, infatti, con 15,2 miliardi di euro dati nel 2018 risulta il terzo contributore dietro a Francia e Germania. Questo dipende, come abbiamo spiegato in una nostra precedente analisi, dal fatto che gli Stati dell\u2019Unione europea sono tenuti a contribuire al bilancio comunitario in proporzione al proprio Reddito Nazionale Lordo(Rnl), cio\u00e8 il Pil aggiustato in base ai flussi di reddito tra Paesi. Visto che l\u2019Italia \u00e8 il terzo Rnl nell\u2019Unione europea, risulta il terzo contributore lordo.\n\n\u00c8 poi vero che l\u2019Italia dia pi\u00f9 di quanto riceve. A fronte dei 15,2 miliardi di euro versati al bilancio comunitario nel 2018, ne ha ricevuti indietro 10,3 miliardi. Siamo dunque uno degli Stati \u201ccontributori netti\u201d al bilancio Ue per circa 5 miliardi di euro.\n\nA seguito della crisi sul debito sovrano, i Paesi dell\u2019area euro hanno deciso di istituire dei meccanismi di aiuto per chi, tra di loro, si trovi in gravi difficolt\u00e0 economiche. Il Meccanismo europeo di stabilit\u00e0 (Mes) in particolare, comunemente noto come \u201cfondo salva-Stati\u201d, \u00e8 stato istituito a ottobre 2012 come versione permanente del precedente meccanismo di stabilizzazione, il Fondo europeo di stabilit\u00e0 finanziaria, che era temporaneo ed era stato creato a giugno 2010 per contrastare la montante crisi economica europea e la speculazione sui titoli del debito pubblico degli Stati membri.\n\nCome abbiamo visto in una nostra precedente analisi, compito del Mes \u00e8 fornire assistenza finanziaria a quei Paesi dell\u2019area euro che sono in crisi economica e che, senza un intervento, rischierebbero di minare la stabilit\u00e0 europea. Per fare questo ha disposizione una vasta gamma di strumenti: prestiti con programmi di aggiustamento macro-economico, acquisti sul mercato primario, acquisti sul mercato secondario, linee di credito cautelative, prestiti per la ricapitalizzazione indiretta di banche, e ricapitalizzazione diretta di istituti.\n\nFinora, sono otto i Paesi che hanno usufruito del Meccanismo europeo di stabilit\u00e0, e tra questi non figura l\u2019Italia.\n\nLe affermazioni di Giorgia Meloni sono formalmente corrette: il Pil italiano \u00e8 circa il quintuplo di quello austriaco, \u00e8 vero che siamo tra i maggiori contributori al bilancio Ue (terzi), che diamo pi\u00f9 di quanto riceviamo e che non abbiamo mai chiesto l\u2019assistenza dei fondi europei per gli Stati in difficolt\u00e0.\n\nTuttavia, per quanto riguarda il confronto con Vienna, non si pu\u00f2 ignorare che l\u2019Italia sia un Paese quasi sette volte pi\u00f9 popoloso dell\u2019Austria, e infatti il Pil pro capite degli austriaci \u00e8 significativamente superiore.", "lang": "it"}