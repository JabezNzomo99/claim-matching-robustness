{"title": "Nie, to zdj\u0119cie jest z 2015 r. i zosta\u0142o zrobione na d\u0142ugo przed \u015bmierci\u0105 George'a Floyda", "subtitle": "Zdj\u0119cie, kt\u00f3re pokazuje m\u0142odych m\u0119\u017cczyzn uciekaj\u0105cych podczas grabie\u017cy w Stanach Zjednoczonych ma ponad 250 udost\u0119pnie\u0144. Wed\u0142ug u\u017cytkownik\u00f3w zosta\u0142o ono zrobione podczas zamieszek trwaj\u0105cych po \u015bmierci George\u2019a Floyda. To nieprawda. Fotografia pochodzi z 2015 r.", "author": "sprawdzam.afp.com", "date": "2020-06-04T19:45:22+02:00", "vclaim_id": "vclaim-id-45262", "url": "https://sprawdzam.afp.com/nie-zdjecie-jest-z-2015-r-i-zostalo-zrobione-na-dlugo-przed-smiercia-georgea-floyda", "vclaim": "Nie, to zdj\u0119cie jest z 2015 r. i zosta\u0142o zrobione na d\u0142ugo przed \u015bmierci\u0105 George'a Floyda\n\nZdj\u0119cie, kt\u00f3re pokazuje m\u0142odych m\u0119\u017cczyzn uciekaj\u0105cych podczas grabie\u017cy w Stanach Zjednoczonych ma ponad 250 udost\u0119pnie\u0144. Wed\u0142ug u\u017cytkownik\u00f3w zosta\u0142o ono zrobione podczas zamieszek trwaj\u0105cych po \u015bmierci George\u2019a Floyda. To nieprawda. Fotografia pochodzi z 2015 r.\n\nPost zosta\u0142 opublikowany na Facebooku 7 czerwca i pokazuje grup\u0119 m\u0142odych ludzi wychodz\u0105cych ze sklepu i trzymaj\u0105cych r\u00f3\u017cne produkty spo\u017cywcze.\n\nSp\u00f3jrz na ten b\u00f3l i gniew, wypisany na twarzach braci po tragicznej \u015bmierci George'a Floyda - czytamy w publikacji, kt\u00f3ra ma 250 udost\u0119pnie\u0144.\n\nZdj\u0119cie by\u0142o udost\u0119pniane r\u00f3wnie\u017c w\u015br\u00f3d hiszpa\u0144sko- i portugalskoj\u0119zycznych u\u017cytkownik\u00f3w. Pojawi\u0142o si\u0119 te\u017c w j\u0119zyku angielskim i w\u0142oskim.\n\nGeorge Floyd zmar\u0142 25 maja w Minneapolis, w stanie Minnesota podczas aresztowania go za domnieman\u0105 pr\u00f3b\u0119 zap\u0142acenia fa\u0142szywym banknotem dwudziestodolarowym. Funkcjonariusz policji, Derek Chauvin udusi\u0142 go, przygniataj\u0105c do ziemi i kl\u0119kaj\u0105c na jego szyi. Od tego czasu w Stanach Zjednoczonych dosz\u0142o do serii protest\u00f3w przeciwko rasizmowi, a dziesi\u0105tki tysi\u0119cy ludzi domaga si\u0119 zaprzestania brutalno\u015bci policji.\n\nProtesty mia\u0142y r\u00f3wnie\u017c miejsce przed ambasad\u0105 Stan\u00f3w Zjednoczonych w Warszawie.\n\nNiekt\u00f3re z protest\u00f3w w USA zako\u0144czy\u0142y si\u0119 starciami z policj\u0105 lub grabie\u017c\u0105. Jednak zdj\u0119cie wielokrotnie udost\u0119pniane na Facebooku nie ma nic wsp\u00f3lnego z obecnymi zamieszkami.\n\nDzi\u0119ki odwrotnemu wyszukiwaniu w Google\u2019u uda\u0142o nam si\u0119 odnale\u017a\u0107 orygina\u0142. Zdj\u0119cie by\u0142o po raz pierwszy publikowane 8 maja 2015 r na blogu fotograficznym ameryka\u0144skiej gazety The Baltimore Sun.\n\nJak czytamy na stronie, autorem zdj\u0119cia jest Jerry Jackson. Grabie\u017ce mia\u0142y nast\u0105pi\u0107 po 19 kwietnia 2015 r. po \u015bmierci Freddiego Gray\u2019a, kt\u00f3ry dozna\u0142 obra\u017ce\u0144 podczas zatrzymania przez policj\u0119 w Baltimore.\n\nSzabrownicy opr\u00f3\u017cniaj\u0105 CVS [sie\u0107 aptek] na Pennsylvania i North Avenue podczas poniedzia\u0142kowego protestu - czytamy w podpisie do zdj\u0119cia.\n\nPo grabie\u017cach apteka zosta\u0142a spalona i ponownie otwarta w marcu 2016 r. Analiza zdj\u0119\u0107 dost\u0119pnych w Mapach Google przed po\u017carem pokazuje, \u017ce jest to ta sama firma.\n\n25-letni Freddie Gray zmar\u0142 po interwencji policji. Zosta\u0142 przetransportowany ci\u0119\u017car\u00f3wk\u0105 przez policj\u0119 Baltimore na posterunek. W trakcie transportu dozna\u0142 obra\u017ce\u0144 kr\u0119gos\u0142upa. Funkcjonariusze bior\u0105cy udzia\u0142 w sprawie zostali oskar\u017ceni o morderstwo, ale zarzuty ostatecznie zosta\u0142y wycofane.\n\nPodsumowuj\u0105c, zdj\u0119cie udost\u0119pniane w mediach spo\u0142eczno\u015bciowych nie ma nic wsp\u00f3lnego z protestami, kt\u00f3re trwaj\u0105 obecnie w Stanach Zjednoczonych. Zosta\u0142o ono zrobione pi\u0119\u0107 lat temu, po \u015bmierci 25-letniego Freddiego Gray\u2019a.", "lang": "pl"}