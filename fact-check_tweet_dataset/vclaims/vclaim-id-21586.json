{"title": "Rossi e i fondi per l\u2019istruzione in Italia", "subtitle": "", "author": "pagellapolitica.it", "date": null, "vclaim_id": "vclaim-id-21586", "url": "https://pagellapolitica.it/dichiarazioni/7737/rossi-e-i-fondi-per-listruzione-in-italia", "vclaim": "\u201cDal 2007 ad oggi i finanziamenti per scuola, universit\u00e0 e ricerca sono stati tagliati sia in valore assoluto che relativamente al PIL. Nel 2009 la spesa pubblica per ricerca e innovazione era di 6 miliardi ed ora si \u00e8 ridotta a 5 miliardi. La spesa pubblica per l'istruzione nel 2007 era di 60 miliardi ed oggi \u00e8 passata a 55.\u201d\n\nIn un post sulla sua pagina Facebook in cui cita la necessit\u00e0 di \u201cun grande piano per la ricerca\u201d, il presidente della Regione Toscana Enrico Rossi ha citato alcuni numeri sullo stato dell\u2019istruzione e della ricerca in Italia. Rossi \u00e8 uno dei fuoriusciti dal Partito Democratico che ha fondato da pochi giorni il nuovo soggetto politico \u201cArticolo 1 - Movimento Democratico e Progressista\u201d (MDP). Vediamo se davvero gli ultimi anni hanno visto un calo dei finanziamenti nei settori citati dal politico toscano.\n\nPartiamo dall\u2019istruzione. Secondo i dati ISTAT*, nel 2015 la spesa totale delle amministrazioni pubbliche per il settore \u00e8 stata di 65.193 milioni di euro. Nel 2007, invece, era di 72.672 milioni, quasi 7,5 miliardi in pi\u00f9: il calo sottolineato da Rossi c\u2019\u00e8 stato, di oltre il 10 per cento, anche se le cifre sono leggermente diverse.\n\nPer quanto riguarda i finanziamenti per la ricerca, il calo invece non sembra esserci stato. Il database Eurostat registra che il settore pubblico italiano ha speso un totale di 2.524 milioni di euro in ricerca e sviluppo (R&D) nel 2009, mentre nel 2015 la cifra \u00e8 stata di 2.901 milioni. Negli ultimi anni c\u2019\u00e8 stato un calo, dopo il picco del 2012, ma i livelli degli ultimi anni sono comunque superiori a quelli della fine degli anni Duemila.\n\nAnche il rapporto ISTAT pi\u00f9 recente sul settore R&D in Italia parla di un \u201caumento consistente\u201d tra il 2013 e il 2014, l\u2019ultimo anno per cui sono disponibili i dati completi, e indica le spese delle istituzioni pubbliche in 2.959 milioni per le attivit\u00e0 di R&D svolte al loro interno (cosiddette ) e in 6.325 milioni quelle delle universit\u00e0 (pubbliche e private). Stando ai dati europei, l\u2019anno successivo ha mostrato un leggero calo in entrambi i settori, ma il calo rilevato da Rossi non trova immediato riscontro.\n\nLo strumento principale con cui lo Stato italiano finanzia l\u2019attivit\u00e0 universitaria \u00e8 il Fondo di finanziamento ordinario (FFO), che fornisce i soldi per gli stipendi del personale docente e dei ricercatori, per il funzionamento delle universit\u00e0 e per la ricerca (ad eccezione dei progetti di interesse nazionale).\n\nNegli ultimi anni questo ha subito un calo degli stanziamenti, che erano circa 7,5 miliardi nel 2009 e sono poi scesi fino a poco meno di 7 miliardi nel 2016. La cifra \u00e8 rimasta sostanzialmente invariata rispetto all\u2019anno precedente.\n\nEnrico Rossi ha scritto che i soldi pubblici per l\u2019istruzione, l\u2019universit\u00e0 e la ricerca sono calati negli ultimi dieci anni. Si tratta per\u00f2 di tre settori piuttosto distinti: mentre per l\u2019universit\u00e0 e nell\u2019istruzione (il settore largamente pi\u00f9 importante, in valori assoluti) \u00e8 vero che c\u2019\u00e8 stato un calo significativo - anche se i numeri non sono quelli citati da Rossi - per quanto riguarda la ricerca la spesa del settore pubblico \u00e8 aumentata rispetto ad alcuni anni fa. \u201cN\u00ec\u201d per il presidente della Regione Toscana.", "lang": "it"}