{"title": "\u00c8 vero: Giorgetti \u00e8 stato un sostenitore del pareggio di bilancio in Costituzione", "subtitle": "", "author": "pagellapolitica.it", "date": null, "vclaim_id": "vclaim-id-42039", "url": "https://pagellapolitica.it/dichiarazioni/8471/e-vero-giorgetti-e-stato-un-sostenitore-del-pareggio-di-bilancio-in-costituzione", "vclaim": "\u00abVoglio ricordare in questa sede che fu proprio Giancarlo Giorgetti il relatore e uno dei maggiori sostenitori della legge con la quale l\u2019Italia inser\u00ec il pareggio di bilancio in Costituzione, che \u00e8 stata una vera sciagura per il nostro Paese\u00bb.\n\nha pubblicato un estratto video dell\u2019intervento alla Camera del deputato Filippo Scerra, che ha accusato la Lega e le sue scelte quando era al governo con Berlusconi, tra il 2008 e il 2011.\n\n\u00abVoglio ricordare in questa sede \u2013 ha detto Scerra l\u201911 dicembre \u2013 che fu proprio Giancarlo Giorgetti il relatore e uno dei maggiori sostenitori della legge con la quale l\u2019Italia inser\u00ec il pareggio di bilancio in Costituzione, che \u00e8 stata una vera sciagura per il nostro Paese\u00bb.\n\nAbbiamo verificato e il deputato del M5s ha ragione.\n\nIl primo esame nelle Commissioni Affari costituzionali e Bilancio e Tesoro della Camera era iniziato il 5 ottobre 2011 (quando a capo del governo c\u2019era ancora Silvio Berlusconi e il centrodestra, con la Lega). Nelle settimane successive, il testo era stato trattato da Montecitorio, dalle Commissioni e dal Senato ed era poi tornato alla Camera a dicembre 2011 per una seconda lettura (sia in commissione che in Aula, quando era stato gi\u00e0 nominato il nuovo governo tecnico di Mario Monti).\n\nDurante la trattazione in Commissione Bilancio della Camera e in Aula \u2013 come risulta dai resoconti stenografici di Montecitorio \u2013 l\u2019allora deputato della Lega si era speso in prima persona per l\u2019approvazione della proposta di legge, rispondendo ai dubbi dei colleghi sulla riforma e sostenendo la bont\u00e0 dell\u2019intervento normativo.\n\nIl 23 novembre 2011, per esempio, nel corso della prima lettura alla Camera, Giorgetti aveva dichiarato che \u00abil pareggio di bilancio \u00e8 funzionale, in una prospettiva di medio periodo valida per tutti i Paesi dell\u2019euro, ad assicurare il rispetto dei parametri europei in termini di deficit e di debito pubblico\u00bb.\n\nInoltre, il deputato della Lega era consapevole delle conseguenze che avrebbe avuto l\u2019inserimento del pareggio di bilancio in Costituzione: \u00abLa costituzionalizzazione del principio dell\u2019equilibrio di bilancio ed il sostanziale divieto di indebitamento [\u2026] \u00e8 di per s\u00e9 destinata a condizionare l\u2019operato degli organi di Governo di ogni livello territoriale. La violazione di tale principio avrebbe senz\u2019altro conseguenze a livello politico e di opinione pubblica, facilitando anche una pronta e ferma reazione delle istituzioni europee\u00bb.\n\nIl 5 marzo 2012, quando in seconda lettura la Camera ha dato definitivamente il suo via libera alla proposta di legge costituzionale che ha introdotto il pareggio di bilancio in Costituzione, Giorgetti si era espresso in Aula in modo nettamente favorevole al provvedimento.\n\nA tal proposito, Giorgetti disse: \u00abAbbiamo anche la soddisfazione di sottolineare che ci\u00f2 che abbiamo in qualche modo scritto noi in Commissione \u00e8 coerente con quello che poi \u00e8 stato definito in sede europea. Allo stesso tempo il provvedimento, per come \u00e8 congegnato, \u00e8 tale da lasciare al livello nazionale quel margine di discrezionalit\u00e0 necessario ad affrontare contingenze future ed eventi imprevisti\u00bb.\n\nAlle critiche secondo cui il rigore avrebbe limitato le possibilit\u00e0 di crescita per l\u2019economia del Paese, Giorgetti aveva risposto cos\u00ec: \u00abIl provvedimento [\u2026] presenta margini di elasticit\u00e0 e di flessibilit\u00e0 non trascurabili e [\u2026] agevola [\u2026] il perseguimento in ambito europeo di strategie che si pongano come obiettivi la crescita, l\u2019occupazione e la competitivit\u00e0\u00bb.\n\nNelle due votazioni che si sono tenute alla Camera, Giorgetti ha sempre votato a favore del provvedimento: sia in prima lettura (30 novembre 2011) che in seconda (6 marzo 2012).\n\nLa posizione di Giorgetti non era di certo isolata. Il 30 novembre 2011, con l\u2019approvazione alla Camera in prima lettura, non ci fu nemmeno un voto contrario, e il 6 marzo 2012 appena tre (Belcastro e Iannaccone del Gruppo misto, e Scilipoti di Popolo e territorio).\n\nAlla Camera, il deputato del M5s Filippo Scerra ha dichiarato che Giancarlo Giorgetti, esponente di primo piano della Lega, a Montecitorio fu \u00abil relatore e uno dei maggiori sostenitori della legge con la quale l\u2019Italia inser\u00ec il pareggio di bilancio in Costituzione, che \u00e8 stata una vera sciagura per il nostro Paese\u00bb.\n\nAl di l\u00e0 del giudizio politico di Scerra sulla legge in questione \u2013 ripreso anche dall\u2019account Twitter ufficiale del M5s \u2013 abbiamo verificato ed \u00e8 vero che tra il 2011 e il 2o12 Giorgetti ricopr\u00ec un ruolo di primo piano nell\u2019introduzione del pareggio di Bilancio in Costituzione.", "lang": "it"}