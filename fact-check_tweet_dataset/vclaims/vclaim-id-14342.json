{"title": "Settore costruzioni: meno lavoro, imprese chiuse e investimenti persi", "subtitle": "", "author": "pagellapolitica.it", "date": null, "vclaim_id": "vclaim-id-14342", "url": "https://pagellapolitica.it/dichiarazioni/8236/settore-costruzioni-meno-lavoro-imprese-chiuse-e-investimenti-persi", "vclaim": "Il 14 marzo Anna Maria Bernini, senatrice e capogruppo di Forza Italia a Palazzo Madama, ha parlato della crisi del settore costruzioni, citando diversi numeri: 800 mila posti di lavoro persi, 120 mila imprese chiuse in undici anni, 69 miliardi di euro in investimenti in meno e una diminuzione (pari al 2,3 per cento) dei fondi previsti per le opere pubbliche.\n\nA gennaio 2019 l\u2019Associazione nazionale costruttori edili (Ance) ha pubblicato il report periodico sullo stato dell\u2019industria delle costruzioni. Per quanto riguarda l\u2019occupazione, si legge che \u00abdall\u2019inizio della crisi il settore [delle costruzioni, n.d.r] ha perso circa 600 mila posti di lavoro\u00bb. Il decennio di riferimento \u00e8 quello che va dal 2008 al 2018.\n\nSecondo l\u2019Ance, il comparto \u00e8 passato da un milione e 953 mila occupati del 2008 a un milione e 394 mila del 2018. Un calo che non si \u00e8 ancora frenato: nei primi nove mesi del 2018 \u00e8 stata registrata una diminuzione dell\u20191,5 per cento rispetto all\u2019anno precedente.\n\nQueste cifre trovano una corrispondenza nei numeri forniti dall\u2019Istat. Tra il 2008 e il 2016 (ultimo anno i cui dati sono disponibili), secondo l\u2019Istituto nazionale di statistica, gli occupati del settore costruzioni sono diminuiti di circa 681 mila unit\u00e0, passando da 2 milioni del 2008 a 1 milione e 300 mila del 2016 [1], registrando un continuo calo.\n\nI 680 mila \u00abposti di lavoro persi\u00bb non trovano per\u00f2 esatta corrispondenza nelle cifre riportate da Alessandro Genovesi (e da Anna Maria Bernini). Contattato da Pagella Politica, l'ufficio stampa di Fillea-Cgil ha chiarito come mai il segretario generale faccia riferimento a 800 mila posti di lavoro persi.\n\nLa scheda di sintesi dell\u2019ultimo report dell'Ance elenca anche (a p. 4) gli investimenti persi dal settore \u201ccostruzioni\u201d in un decennio di crisi economica. Rispetto al 2008, secondo l\u2019associazione, nel 2018 sono stati investiti 36 miliardi in meno nelle nuove costruzioni residenziali, corrispondenti a un calo percentuale del 66,1 per cento, 15 miliardi in meno in costruzioni non residenziali private (-27,3 per cento) e 26 miliardi in meno in opere pubbliche, \u00abpari al 54 per cento dell\u2019intero mercato\u00bb. In totale, tra il 2008 e il 2018 il comparto ha quindi perso 69 miliardi di euro in investimenti. Esattamente la cifra fornita da Anna Maria Bernini.\n\nQuesto dato \u00e8 confermato dalla Nota di aggiornamento al documento di economia e finanza (Nadef) stilato a settembre 2018, guardando alle spese e alle entrate della pubblica amministrazione e, in particolare, alla voce relativa agli investimenti fissi lordi (e, quindi, le risorse originariamente destinate ai cantieri di nuove infrastrutture): il calo previsto dal governo \u00e8 appunto del 2,2 per cento.\n\nAnna Maria Bernini ha dichiarato che in Italia, negli ultimi undici anni, 120 mila imprese del settore costruzioni sono state costrette a chiudere, mentre il comparto perdeva 800 mila posti di lavoro e 69 miliardi di investimenti. Una situazione, secondo la senatrice, aggravata dalla diminuzione del 2,3 per cento dei fondi previsti per le opere pubbliche.\n\nI numeri citati dall'esponente di Forza Italia sono corretti, al netto di qualche minima imprecisione: tutti i numeri fanno riferimento al decennio 2008-2018, fatta eccezione per il dato sulle 120 mila imprese chiuse, stimato sull\u2019arco temporale 2008-2016. Infine, il governo ha in effetti previsto una riduzione del 2,2 per cento (non del 2,3) degli investimenti fissi lordi a disposizione della pubblica amministrazione. \u201cVero\u201d per Anna Maria Bernini.", "lang": "it"}