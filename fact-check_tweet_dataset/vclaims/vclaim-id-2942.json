{"title": "Nei, Norwegian bel\u00f8nner ikke alle med to gratis flybilletter", "subtitle": "Norwegian deler ikke ut gratis flybilletter i anledning sitt 24-\u00e5rsjubileum.", "author": "www.faktisk.no", "date": null, "vclaim_id": "vclaim-id-2942", "url": "https://www.faktisk.no/faktasjekker/8zV/nei-norwegian-belonner-ikke-alle-med-to-gratis-flybilletter", "vclaim": "Hvis noe virker \u00e5 v\u00e6re for godt til \u00e5 v\u00e6re sant, er det ofte det.\n\nDe siste m\u00e5nedene har over 30 000 personer delt to ulike lenker p\u00e5 Facebook, som virker \u00e5 v\u00e6re fra flyselskapet Norwegian. Med bilde av et av lavprisselskapets fly og lovnad om to gratis flybilletter til alle i anledning Norwegians 24-\u00e5rsjubileum, har mange latt seg lure.\n\nFor det er nemlig ikke s\u00e5nn at man f\u00e5r to gratis flybilletter fra Norwegian ved bare \u00e5 dele Facebook-posten. Presseansvarlig Charlotte Holmbergh Jacobsson i Norwegian sier f\u00f8lgende til Faktisk.no:\n\nVet ikke hvem som st\u00e5r bak\n\nIf\u00f8lge Jacobsson opplever flyselskapet med jevne mellomrom at andre misbruker deres navn og logo p\u00e5 Facebook. Det har ogs\u00e5 skjedd i Sverige og Danmark. Hvem som st\u00e5r bak, vet ikke Norwegian, if\u00f8lge Jacobsson:\n\nI august sirkulerte en lignende Facebook-post i Sverige. Faktasjekknettstedet Viralgranskaren konkluderte da med at dette var ren bl\u00f8ff. Faktisk.no har funnet to ulike norske lenker og \u00e9n p\u00e5 dansk, som ser ut til \u00e5 v\u00e6re fra samme avsender som i Sverige i august.\n\nDet siste d\u00f8gnet har delingene av lenkene til den falske konkurransen tiltatt i Norge. N\u00e5r man klikker p\u00e5 disse lenkene kommer man inn p\u00e5 en nettside hvor man m\u00e5 svare p\u00e5 tre sp\u00f8rsm\u00e5l. \u00d8verst troner logoen til Norwegian, og under st\u00e5r det:\n\nVidere stilles tre sp\u00f8rsm\u00e5l, som har tre svaralternativer hver:\n\u2022 Har du noen gang reist med oss?\n\u2022 Er du forn\u00f8yd med tjenestene til Norwegian Airlines?\n\nDet er flere grunner til \u00e5 v\u00e6re skeptisk til denne unders\u00f8kelsen:\n\u2022 Flyselskapet heter ikke Norwegian Airlines eller Norwegian Air. Det korrekte navnet er Norwegian Air Shuttle ASA.\n\u2022 Det st\u00e5r at det bare er 302 billetter igjen uansett n\u00e5r man g\u00e5r inn p\u00e5 nettsiden. Faktisk.no pr\u00f8vde flere ganger b\u00e5de mandag og tirsdag, og det var alltid 302 billetter igjen.\n\u2022 Enkelte av svaralternativene i unders\u00f8kelsen er skrevet p\u00e5 haltende norsk. P\u00e5 sp\u00f8rsm\u00e5let: \u00abHvorfor foretrekker du Norwegian Airlines?\u00bb er to av svaralternativene \u00abdens overkommelighet\u00bb og \u00abdet er milj\u00f8\u00bb.\n\u2022 P\u00e5 slutten av unders\u00f8kelsen ligger noe som ser ut som kommentarer p\u00e5 Facebook. Over 80 000 personer skal ha kommentert, men ingen av profilene Faktisk.no har fors\u00f8kt \u00e5 finne igjen p\u00e5 Facebook eksisterer.\n\nEtter \u00e5 ha svart p\u00e5 sp\u00f8rsm\u00e5lene i unders\u00f8kelsen, f\u00e5r man beskjed om at man har vunnet to gratis flybilletter. Videre m\u00e5 man gjennom to trinn: Dele lenken p\u00e5 Facebook og skrive \u00abTakk for kupongen!\u00bb, og trykke p\u00e5 det som ser ut til \u00e5 v\u00e6re en \u00ablike\u00bb-knapp fra Facebook.\n\nKnappen ser imidlertid ikke ut til \u00e5 ha noe med Facebook \u00e5 gj\u00f8re. N\u00e5r man trykker p\u00e5 den, f\u00f8res man inn p\u00e5 nettsiden Vinnersquiz.net der man kan \u00abbli den f\u00f8rste til \u00e5 eie en Iphone 8\u00bb. F\u00f8rst m\u00e5 man bare registrere mobilnummeret sitt, noe som gj\u00f8r at man automatisk meldes p\u00e5 et quizabonnement som koster 125 kroner i uka.\n\nP\u00e5 nettsiden st\u00e5r det oppf\u00f8rt et mobilnummer til kundeservice. Faktisk.no f\u00e5r ingen treff p\u00e5 nummeret, og har fors\u00f8kt \u00e5 ringe det. Ingen svarer, men telefonen begynner med en gang \u00e5 telle sekunder, som om telefonsamtalen er igang. If\u00f8lge informasjonen p\u00e5 nettstedet, drives det av det sveitsiske selskapet Khalru AG. Faktisk.no har sendt e-post til den oppgitte e-postadressen p\u00e5 nettsiden og stilt sp\u00f8rsm\u00e5l om hvorvidt selskapet har noe med den falske Norwegian-konkurransen \u00e5 gj\u00f8re. Khalru AG besvarte e-posten onsdag 6. desember. De skriver:\n\nJan Roger Wilkens, sikkerhetsanalytiker ved Telenors sikkerhetssenter (Tsoc), omtaler den falske Norwegian-konkurransen som en klassiker:\n\nIf\u00f8lge Wilkens koster falske konkurranser lite s\u00e5 lenge man ikke legger igjen personopplysninger eller laster ned innhold:\n\nNoen av dem som lager slike konkurranser kan if\u00f8lge Wilkens v\u00e6re ute etter Facebook-\u00ablikes\u00bb. En annen variant er direktesvindel, s\u00e5kalt \u00abphishing\u00bb, der man kommer inn p\u00e5 for eksempel en falsk Apple-side og blir bedt om \u00e5 oppgi brukernavn og passord. Derfor er det viktig \u00e5 alltid sjekke at man er p\u00e5 riktig nettside f\u00f8r man fyller inn personlig informasjon.\n\nIf\u00f8lge Wilkens pleier det \u00e5 v\u00e6re vanskelig \u00e5 finne ut hvem som st\u00e5r bak slike falske konkurranser. I dette tilfellet er det benyttet ulike url-er: norwegian.com.holidaydeal.review, norwegian.com-ticketing.review og norwegian.com-travel-guide.win. Wilkens sier til Faktisk.no:\n\nFor godt til \u00e5 v\u00e6re sant\n\nWilkens har f\u00f8lgende r\u00e5d til sjekk av url-er og sider p\u00e5 Facebook:\n\u2022 Dersom du sitter p\u00e5 en PC, kan du holde mark\u00f8ren over slik at det kommer opp info om fullstendig url, enten i en boks ved mark\u00f8ren, eller nederst i venstre hj\u00f8rne av skjermen.\n\u2022 P\u00e5 mobil er det litt vanskeligere. I Chrome-nettleser og i Gmail f\u00e5r man opp fullstendig url hvis man holder fingeren inne p\u00e5 lenken. I Facebook-appen funker det ikke, men Facebook viser riktig url i forh\u00e5ndsvisningen av et innlegg.\n\u2022 Man alltid b\u00f8r forsikre seg om at url-en man klikker seg inn p\u00e5 stemmer overens med url-en til det nettstedet man opprinnelig hadde tenkt \u00e5 bes\u00f8ke eller det nettstedet man tenker at man skal havne p\u00e5.\n\u2022 Dersom innlegget er delt fra en Facebook-side kan man g\u00e5 inn og sjekke selve siden. Opererer den for eksempel med en falsk Norwegian-logo og heter \u00abNorwegian Norge\u00bb i stedet for \u00abNorwegian\u00bb, slik den ekte Facebook-siden gj\u00f8r? N\u00e5r ble siden opprettet? Har den f\u00e5 \u00ablikes\u00bb i forhold til organisasjonens publikum?\n\u2022 Ta en liten realitycheck. Sp\u00f8r deg selv om dette kan v\u00e6re ekte. Premisset her er at du skal f\u00e5 to gratisbilletter dersom du liker og deler \u2013 det ville aldri Norwegian gjort. Det er alts\u00e5 for godt til \u00e5 v\u00e6re sant.", "lang": "no"}