{"title": "Il tunnel della Tav lo paga l\u2019Italia, anche se la parte maggiore \u00e8 in Francia?", "subtitle": "", "author": "pagellapolitica.it", "date": null, "vclaim_id": "vclaim-id-25259", "url": "https://pagellapolitica.it/dichiarazioni/8154/il-tunnel-della-tav-lo-paga-litalia-anche-se-la-parte-maggiore-e-in-francia", "vclaim": "\u00abLa Torino-Lione costa pi\u00f9 di 20 miliardi. Il buco nella montagna ne costa 11 miliardi. Di questi, 6,4 sono sulle spalle dell\u2019Italia. Lei sa che per\u00f2 dei 57 chilometri e mezzo del buco nella montagna 45 sono italiani e 12,5 francesi? Ma noi paghiamo il 60 per cento. Bravissimi i politici che mi hanno preceduto a fare l\u2019accordo eh\u00bb. (minuto 01:19:00)\n\nToninelli ha anche aggiunto \u2013 con sarcasmo \u2013 che dei 57,5 chilometri del tunnel di base, \u00ab45 sono italiani e 12,5 francesi\u00bb, ma l\u2019Italia ne paga il 60 per cento. Secondo il ministro, sarebbero stati \u00abbravissimi i politici che mi hanno preceduto a fare l\u2019accordo\u00bb.\n\nLa nuova linea ferroviaria Torino-Lione \u2013 nota nel dibattito pubblico con il nome di \u201cTav\u201d, per antonomasia \u2013 \u00e8 un progetto che parte dal nodo ferroviario di Lione e arriva a quello di Torino, in Piemonte. Il percorso della Tav \u00e8 diviso in tre parti: quella italiana, tra Susa/Bussoleno e Torino; quella francese, tra Lione e Saint-Jean-de-Maurienne; e e quella transfrontaliera, tra Saint-Jean-de-Maurienne e Bussoleno.\n\nProprio sulla sezione al confine tra Italia e Francia si stanno concentrando i lavori di realizzazione dell\u2019opera, e in particolare del tunnel di base del Moncenisio. Attualmente, i bandi per la costruzione del traforo sono sospesi, in attesa dell\u2019analisi costi-benefici commissionata dal governo. In compenso, per\u00f2, procedono gli scavi per la galleria geognostica di Saint-Martin-La-Porte, di cui sono stati realizzati circa 5 chilometri su un totale di 9 chilometri.\n\nMa qual \u00e8 il costo totale dell\u2019intera linea? Secondo una stima realizzata nel 2012 dal commissario del governo per l\u2019opera Paolo Foietta e il deputato del Partito Democratico Stefano Esposito, la Tav avrebbe un costo totale di 24,7 miliardi di euro. Nello stesso anno, la Corte dei Conti francesi era giunta a una stima simile \u2013 di 26,1 miliardi di euro. Secondo i critici dell\u2019opera, questi calcoli sarebbero ottimistici: soltanto per la tratta italiana, tenendo conto della crescita negli anni registrata per il costo delle linee ad alta velocit\u00e0, il costo della Tav potrebbe superare i 40 miliardi di euro.\n\nSul costo del tunnel di base del Moncenisio, invece, il ministro \u00e8 impreciso. Secondo una certificazione indipendente del 2012, fatta da due societ\u00e0 belghe, la sezione transfrontaliera della Tav avrebbe un costo tra gli 8,4 e gli 8,6 miliardi di euro. E non di \u00ab11 miliardi\u00bb, come detto da Toninelli.\n\nQuesti valori, per\u00f2, sono espressi in valuta 2012. Ad agosto 2017, il Comitato interministeriale per la programmazione economica (Cipe) italiano ha rifatto la rivalutazione a valuta corrente del costo di realizzazione del tunnel di base, considerando l\u2019aumento del costo delle materie prime e l\u2019inflazione. Secondo i nuovi calcoli, la spesa totale \u00e8 di 9,630 miliardi di euro. L\u2019aumento di circa un miliardo di euro rispetto al costo certificato \u00e8 dovuto all\u2019ipotesi di recupero dell\u2019inflazione, per il periodo 2016-2029, anno di termine dei lavori.\n\nSul rapporto tra lunghezza del tunnel e costi, il ministro inverte i chilometri del tunnel di base presenti sui territori francesi e italiani: la disparit\u00e0 tra costo e chilometri c\u2019\u00e8 senz\u2019altro. \u00c8 vero infatti che circa il 20 per cento del tunnel \u00e8 in Italia, mentre gli accordi vogliono che l\u2019Italia contribuisca per circa il 60 per cento. Questo \u00e8 il risultato degli accordi dei due Paesi, e del fatto che la Francia spender\u00e0 di pi\u00f9 per la tratta di sua competenza.", "lang": "it"}