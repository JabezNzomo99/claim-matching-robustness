{"title": "La Lega insorge sul reato di immigrazione clandestina", "subtitle": "", "author": "pagellapolitica.it", "date": null, "vclaim_id": "vclaim-id-3806", "url": "https://pagellapolitica.it/dichiarazioni/7026/la-lega-insorge-sul-reato-di-immigrazione-clandestina", "vclaim": "L' articolo 10 bis prevede una sanzione di carattere pecuniario che va dai 5 mila ai 10 mila euro. Il provvedimento \u00e8 gi\u00e0 da tempo oggetto di dibattito, in particolare per quanto riguarda la sua efficacia come deterrente all'ingresso di clandestini, il suo peso sul sistema giudiziario e il suo senso dal punto di vista umano. Nel 2013, l'allora ministro Severino aveva convocato una commissione di esperti che si era espressa in favore della abolizione di questo reato, ovvero della sua depenalizzazione e sostituzione con il procedimento amministrativo di espulsione. Il 2 aprile 2014, con la legge delega 67 in materia di pene detentive non carcerarie, la depenalizzazione \u00e8 stata approvata in via definitiva da parte del parlamento, dando al governo 18 mesi di tempo per emanare il decreto legislativo. Gi\u00e0 ad aprile scorso, dopo un anno dall'approvazione parlamentare, Amnesty International interrogava il governo su quando intendesse agire. Ad agosto scorso, a poche settimane dalla scadenza dei 18 mesi, il governo non aveva per\u00f2 ancora agito.\n\nIl 2 dicembre \u00e8 arrivato in Commissione Giustizia lo \"Schema di decreto legislativo recante disposizioni in materia di depenalizzazione\", che fa riferimento al ritardo dell'esecutivo e d\u00e0 parere favorevole alla depenalizzazione (pag. 36). Manca ora l'azione finale del governo. Sebbene si sia parlato di una svolta per l'8 gennaio, il tema non \u00e8 stato ancora discusso in Consiglio dei Ministri e pare che sar\u00e0 in agenda per il 15 gennaio.\n\nPi\u00f9 corretto per il governatore lombardo sarebbe dunque stato l'uso del tempo futuro, dato che ad oggi il reato \u00e8 ancora vigente. Al momento in cui parlava Maroni, sembrava tuttavia imminente una chiusura da parte del governo, la cui azione \u00e8 ormai fuori tempo massimo rispetto a quanto previsto dal parlamento.", "lang": "it"}