{"title": "Vi vet ikke om ulikhetene har vokst hvert eneste \u00e5r under denne regjeringen", "subtitle": "Det er usikkert om ulikhetene reelt sett vokste eller minket fra 2015 til 2016.", "author": "www.faktisk.no", "date": null, "vclaim_id": "vclaim-id-4922", "url": "https://www.faktisk.no/faktasjekker/KA2/vi-vet-ikke-om-ulikhetene-har-vokst-hvert-eneste-ar-under-denne-regjeringen", "vclaim": "Noe av det siste som skjedde f\u00f8r stortingspolitikerne tok sommerferie var partiet R\u00f8dts halv\u00e5rlige oppsummerende pressekonferanse 28. juni. Samme dag hadde Aftenposten et intervju med partileder Bj\u00f8rnar Moxnes og nestleder Marie Sneve Martinussen. I artikkelen ble sistnevnte sitert p\u00e5 dette:\n\n\u00d8kte forskjeller var \u00e5penbart et hovedbudskap, for under pressekonferansen snakket Sneve Martinussen og Moxnes om temaet ved flere anledninger. Under innledningen sa nestleder Martinussen f\u00f8lgende:\n\nFaktisk.no tar kontakt med R\u00f8dt for \u00e5 h\u00f8re hva som ligger til grunn for p\u00e5standen om at ulikheten har vokst \u00abhvert eneste \u00e5r\u00bb under denne regjeringen. I en e-post til Faktisk.no viser Martinussen til SSBs publikasjon \u00abDette er Norge 2017\u00bb, som kom ut i juli 2017, alts\u00e5 for et \u00e5r siden. Fra rapporten trekker hun frem f\u00f8lgende:\n\u2022 At SSB skriver: \u00abSelv om en ser bort fra slike skattetilpasninger, viser statistikken at inntektsforskjellene har \u00f8kt hvert a\u030ar siden 2009\u00bb.\n\u2022 Hvordan inntekten til den tidelen med h\u00f8yest inntekt har utviklet seg. Siden 1986 har den h\u00f8yest l\u00f8nte tidelen \u00f8kt sin del av inntektene fra 18 prosent til 23 prosent.\n\u2022 At SSB skriver: \u00abKonsentrasjonen av formuer har \u00f8kt de senere \u00e5rene, blant annet p\u00e5 grunn av \u00f8kningen i verdier av aksjer og verdipapirfond\u00bb.\n\u2022 Andelen med vedvarende lavinntekt har \u00f8kt hvert \u00e5r siden 2011.\n\nMartinussen snakker alts\u00e5 om inntektsulikhetene i Norge. Stemmer det at inntektsulikheten har steget hvert \u00e5r under Erna Solberg?\n\nI september 2017 publiserte vi en bakgrunnsartikkel om hvordan man m\u00e5ler ulikhet og utviklingen i m\u00e5lene. Her omtalte vi blant annet Gini-koeffisienten, som er den mest brukte indikatoren til \u00e5 beskrive ulikhet.\n\nGini-koeffisienten er alltid et tall mellom 0 og 1. Utregningene er kompliserte, men kort forklart vil en verdi p\u00e5 0 bety en helt jevn fordeling av for eksempel inntekt, mens en verdi p\u00e5 1 vil si at \u00e9n person f\u00e5r alt. Gini-koeffisienten skrives ofte i prosent - en verdi p\u00e5 0,25 kan skrives som 25 prosent. Gini er ogs\u00e5 mye brukt for \u00e5 sammenligne graden av ulikhet mellom ulike land.\n\nSiden Martinussen eksplisitt p\u00e5st\u00e5r at ulikheten har vokst hvert eneste \u00e5r under Solbergs regjeringstid, ser vi s\u00e6rlig p\u00e5 \u00e5rene fra 2013. Hun har rett i at Gini-koeffisienten for inntekt viser at forskjellene steg de to f\u00f8rste \u00e5rene i Solbergs regjeringstid. Fra 2015 til 2016 falt imidlertid tallet.\n\n2004, 2005 og 2015 er topper p\u00e5 Gini-koeffisientkurven. Dette skyldes varslede endringer i reglene for beskatning av utbytte. Disse \u00e5rene ble det derfor overf\u00f8rt mer penger enn normalt fra bedriftene til eierne. I regjeringens perspektivmelding for 2017 st\u00e5r det:\n\nSSB p\u00e5peker i at det er hovedsakelig de som allerede har h\u00f8y inntekt som tar ut aksjeutbytte: I 2015 mottok de fem prosentene av befolkningen med h\u00f8yest husholdningsinntekt 86 prosent av alt aksjeutbytte. Store utbytter \u00f8ker derfor eksisterende ulikheter i statistikken.\n\n\u2013 Ikke mulig \u00e5 si\n\nSSB-forsker Rolf Aaberge sier tilpasninger til skatteendringer skaper problemer for tolkningen av utviklingen i den offisielle statistikken p\u00e5 2000-tallet, fordi denne statistikken er basert p\u00e5 rapportert aksjeutbytte.\n\nI regjeringens perspektivmelding finnes det en graf over Gini-koeffisienten uten aksjeutbytte, men det er ikke en l\u00f8sning Aaberge applauderer.\n\n\u2013 Hvis en fjerner en inntektskomponent fra beregningsgrunnlaget av Gini-koeffisienten f\u00e5r det betydning for tolkningen av resultatene. Spesielt n\u00e5r denne komponenten har stor betydning for toppinntektene, sier han.\n\nDermed er det vanskelig \u00e5 fastsl\u00e5 hvordan ulikheten i fordelingen av inntekt etter skatt har utviklet seg fra 2015 til 2016, fordi st\u00f8rrelsen p\u00e5 aksjeutbyttene tilpasses skatteendringene.\n\n\u2013 Vi kan derfor rett og slett ikke gi et klart svar p\u00e5 om forskjellene har \u00f8kt, basert p\u00e5 dagens offentlige statistikk.\n\nSammen med noen kolleger jobber Aaberge n\u00e5 med et forskningsprosjekt der de beregner inntekter i befolkningen ved \u00e5 fordele overskuddet i bedriftene p\u00e5 eierne. Tall over dette vil bli publisert til h\u00f8sten, forteller han.\n\nGini-koeffisienttallet for 2017 vil ogs\u00e5 si mye om utviklingen av forskjellene, uavhengig av skattetilpassingen. For \u00e5 beregne dette tallet er SSB avhengig av endelige ligningstall som trolig vil bli publisert i desember.\n\nEt annet m\u00e5l p\u00e5 inntektsulikhet er P90/P10, som Martinussen ogs\u00e5 viser til.\n\nP90/P10 tar ikke hensyn til de 10 prosentene med lavest og h\u00f8yest inntekt. Slik f\u00e5r man korrigert for husholdninger med store negative inntekter, for eksempel p\u00e5 grunn av tap ved salg av aksjer, og husholdninger med veldig h\u00f8ye inntekter, for eksempel fra aksjeutbytter.\n\nI 2013, da Erna Solberg ble statsminister, hadde den som var i P90 2,7 ganger s\u00e5 stor inntekt som den i P10. Tallet \u00f8kte til 2,8 i 2014, og har ligget p\u00e5 dette niv\u00e5et til og med 2016.\n\nForholdstallet mellom gjennomsnittsinntekten til de 20 prosent rikeste og fattigste blir ogs\u00e5 brukt. Dette kalles S80/S20 og tar utgangspunkt i to grupper: De 20 prosentene med h\u00f8yest inntekt og de 20 prosentene med lavest inntekt.\n\nS80/S20 steg fra 2013 til 2015, og falt fra 2015 til 2016.\n\nR\u00f8dts Marie Sneve Martinussen peker p\u00e5 at det i SSBs \u00abDette er Norge 2017\u00bb-rapport blir skrevet om \u00f8kte inntekstforskjeller. I rapporten st\u00e5r det:\n\nSlik ser utviklingen i inntektsandel til personer med lavest og h\u00f8yest inntekt ut:\n\nI SSBs rapport viser grafen utviklingen fra 1986 til 2015. Dersom man ogs\u00e5 ser p\u00e5 2016-tallene, som ble publisert etter at rapporten kom ut, ser vi at tidelen med h\u00f8yest inntekt \u00f8kt sin andel frem til 2015, f\u00f8r den falt igjen fra 2015 til 2016.\n\nInntektsandelen til tidelen med lavest husholdningsinntekt har sunket fra 2013 til 2016.\n\nMartinussen viser ogs\u00e5 til fordeling av formue, som kan m\u00e5les som andelen av samlet formue som eies av den tidelen med h\u00f8yest formue. SSB har m\u00e5lt dette siden 2010, og utviklingen ser slik ut:\n\nI \u00e5rene fra 2013 ser vi at tidelen husholdninger med lavest formue \u00f8ker sin andel av den totale formuen noe. I samme periode \u00f8kte ogs\u00e5 tidelen med h\u00f8yest formue sin andel noe.\n\nLikevel tilh\u00f8rer en stadig st\u00f8rre andel av befolkningen den statistiske gruppen med lavinntekt.\n\nDet samme er tilfellet om en ser p\u00e5 vedvarende lavinntekt, der en m\u00e5ler andelen personer som over tre \u00e5r har inntekt under 60 prosent av medianen. Dette er statistikken som ofte blir brukt n\u00e5r en skal si noe om fattigdom.\n\nI sin uttalelse er R\u00f8dts nestleder Marie Sneve Martinussen tydelig p\u00e5 at ulikheten har vokst hvert eneste \u00e5r under denne regjeringen. I dokumentasjonsrunden gj\u00f8r hun det klart at hun snakker om inntektsulikhet. For at p\u00e5standen skal v\u00e6re sann m\u00e5 alts\u00e5 inntektsulikheten ha vokst hvert eneste \u00e5r under Erna Solberg, som ble statsminister i 2013.\n\nP\u00e5standen stemmer frem til 2015, men Gini-koeffisienten for inntekt, som er det mest brukte m\u00e5let p\u00e5 inntektsulikhet, gikk ned fra 2015 til 2016. Dette tyder p\u00e5 at ulikhetene i inntekt gikk noe ned dette \u00e5ret.\n\nP\u00e5 grunn av tilpassinger til nye skatteregler ble det tatt ut ekstraordin\u00e6rt h\u00f8ye utbytter i 2015. Dette f\u00f8rte til at de rike, p\u00e5 papiret, tjente ekstraordin\u00e6rt mye dette \u00e5ret. Dermed falt Gini-koeffisienten for inntekt i 2016.\n\nSSB-forsker Rolf Aaberge sier vi basert p\u00e5 tilgjengelige tall ikke kan si sikkert om ulikhetene reelt sett ble st\u00f8rre eller mindre fra 2015 til 2016.\n\nDet finnes ogs\u00e5 andre m\u00e5l p\u00e5 inntektsulikhet. I faktasjekken har vi ogs\u00e5 sett p\u00e5 dette:\n\u2022 P90/P10: \u00d8kte fra 2013 til 2014. L\u00e5 stabilt mellom 2014 og 2016.\n\u2022 S80/S20: \u00d8kte fra 2013 til 2015. Falt fra 2015 til 2016.\n\u2022 Tidelen med h\u00f8yest inntekt \u00f8kte sin andel av samlet inntekt etter skatt frem til 2015. Fra 2015 til 2016 falt andelen.\n\u2022 Inntektsandelen til tidelen med lavest inntekt har sunket hvert \u00e5r fra 2013 til 2016.\n\u2022 Tidelen med h\u00f8yest formue har \u00f8kt sin andel av samlet formue hvert \u00e5r fra 2013 til 2016.\n\u2022 Tidelen med lavest formue har ogs\u00e5 \u00f8kt sin andel av samlet formue hvert \u00e5r fra 2013 til 2016.\n\u2022 Andel personer med lavinntekt har \u00f8kt hvert \u00e5r fra 2013 til 2016.\n\nNoen av disse tallene er ogs\u00e5 delvis p\u00e5virket av de nye skattereglene i 2015.\n\nR\u00f8dts p\u00e5stand, og gjennomgangen av den, forteller litt om hvorfor ulikhetene i Norge varierer. Inntekt og formue spiller eksempelvis en stor rolle.\n\n\u2013 Stort sett er det to grunner til at inntektsulikhetene har fortsatt \u00e5 \u00f8ke de siste 15 \u00e5rene. Den ene grunnen er innvandring. Den andre er at de rikeste i Norge har f\u00e5tt mer i inntekt, b\u00e5de p\u00e5 grunn av olja, og p\u00e5 grunn av skattereformer som har gitt lavere skatt.\n\nHan sa videre at det er vanskelig \u00e5 gi et helt presist anslag p\u00e5 hvor mye inntektsulikhetene har \u00f8kt de siste 15 \u00e5rene, og at det derfor ikke er mulig \u00e5 skille mellom ulike regjeringer. Eksempelvis gir store skatteendringer store utslag p\u00e5 statistikken fra \u00e5r til \u00e5r:\n\n\u2013 Endringer i utbytteskatten og selskapsskatten har f\u00f8rt til skattetilpasninger som gj\u00f8r det vanskelig \u00e5 gi et presist anslag p\u00e5 hvor mye ulikheten har \u00f8kt de siste 15 \u00e5rene og hvilke perioder den har \u00f8kt mest og minst. Det vil vi f\u00f8rst kunne gj\u00f8re n\u00e5r vi har fullf\u00f8rt et p\u00e5g\u00e5ende prosjekt i SSB som tar hensyn til at tilbakeholdte overskudd i bedriftene blir behandlet som eiernes inntekter.", "lang": "no"}