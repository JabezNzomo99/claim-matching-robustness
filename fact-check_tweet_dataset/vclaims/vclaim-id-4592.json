{"title": "Ordynacje podatkowe w Polsce - weryfikacja wypowiedzi Ewy Kopacz", "subtitle": "Ewa Kopacz o tym, \u017ce ordynacje podatkowe w Polsce nie by\u0142y uchwalane cz\u0119sto. Czy liczba akt\u00f3w prawnych, o kt\u00f3rych m\u00f3wi Ewa Kopacz, jest prawdziwa?", "author": "demagog.org.pl", "date": null, "vclaim_id": "vclaim-id-4592", "url": "https://demagog.org.pl/wypowiedzi/ordynacje-podatkowe-w-polsce-weryfikacja-wypowiedzi-ewy-kopacz/", "vclaim": "Zmiana og\u00f3lnego prawa podatkowego rzeczywi\u015bcie nie jest rzecz\u0105 powszechn\u0105. Aktualnie obowi\u0105zuj\u0105ca Ordynacja podatkowa (Dz.U. 1997 nr 137 poz. 926) jest dopiero drug\u0105 tak\u0105 ustaw\u0105 w historii prawa polskiego. Pierwsza Ordynacja podatkowa zosta\u0142a uchwalona jeszcze w okresie II Rzeczypospolitej (Dz.U. 1934 nr 39 poz. 346).\n\nW okresie PRL mo\u017cna oczywi\u015bcie m\u00f3wi\u0107 o istnieniu og\u00f3lnego prawa podatkowego \u2013 nieprawd\u0105 jest natomiast to, \u017ce istnia\u0142a jakakolwiek ustawa, kt\u00f3r\u0105 mogliby\u015bmy uzna\u0107 za \u201ckomunistyczn\u0105 ordynacj\u0119 podatkow\u0105\u201d. Prawo podatkowe po II wojnie \u015bwiatowej zosta\u0142o poddane procesowi dekodyfikacji \u2013 obowi\u0105zuj\u0105c\u0105 ustaw\u0119 uchylono, a wynikaj\u0105ce z niej prawo podzielono pomi\u0119dzy trzy akty prawodawcze rz\u0105du \u2013 dekret z 16 maja 1946 r. o zobowi\u0105zaniach podatkowych (Dz.U. 1946 nr 27 poz. 173), dekret z 16 maja 1946 r. o post\u0119powaniu podatkowym (Dz.U. 1946 nr 27 poz. 174) oraz dekret z 11 kwietnia 1947 r. \u2013 Prawo karne skarbowe (Dz.U. 1947 nr 32 poz. 140).", "lang": "pl"}