{"title": "Tak, Andrzej Duda zdoby\u0142 stuprocentowe poparcie w niekt\u00f3rych DPS-ach", "subtitle": "W sieci du\u017c\u0105 popularno\u015bci\u0105 cieszy si\u0119 grafika, z kt\u00f3rej wynika, \u017ce kandydat Prawa i Sprawiedliwo\u015bci mia\u0142 stuprocentowe poparcie w ponad 30. domach pomocy spo\u0142ecznej. To prawda. Niewielka r\u00f3\u017cnica polega na liczbie DPS-\u00f3w. Wed\u0142ug naszych oblicze\u0144 Andrzej Duda mia\u0142 stuprocentowe poparcie w 38. domach pomocy spo\u0142ecznej oraz 16. zak\u0142adach leczniczych.", "author": "sprawdzam.afp.com", "date": "2020-07-20T13:12:04+02:00", "vclaim_id": "vclaim-id-50251", "url": "https://sprawdzam.afp.com/tak-andrzej-duda-zdobyl-stuprocentowe-poparcie-w-niektorych-dps-ach", "vclaim": "W sieci du\u017c\u0105 popularno\u015bci\u0105 cieszy si\u0119 grafika, z kt\u00f3rej wynika, \u017ce kandydat Prawa i Sprawiedliwo\u015bci mia\u0142 stuprocentowe poparcie w ponad 30. domach pomocy spo\u0142ecznej. To prawda. Niewielka r\u00f3\u017cnica polega na liczbie DPS-\u00f3w. Wed\u0142ug naszych oblicze\u0144 Andrzej Duda mia\u0142 stuprocentowe poparcie w 38. domach pomocy spo\u0142ecznej oraz 16. zak\u0142adach leczniczych.\n\nPost pojawi\u0142 si\u0119 na Facebooku 14 lipca. Ma on prawie 8,5 tys. reakcji, 1,6 tys. komentarzy i 10 tys. udost\u0119pnie\u0144.\n\nAndrzej Duda wymodli\u0142 cud? 36 zak\u0142ad\u00f3w leczniczych i dom\u00f3w opieki ma 100 proc. g\u0142os\u00f3w oddanych na Dud\u0119? - pytaj\u0105 retorycznie autorzy wpisu na fanpage\u2019u Soku z Buraka.\n\nW do\u0142\u0105czonej do wpisu grafice wida\u0107, \u017ce w niekt\u00f3rych domach pomocy spo\u0142ecznej i zak\u0142adach leczniczych Rafa\u0142 Trzaskowski zdoby\u0142 zero g\u0142os\u00f3w, podczas gdy Andrzej Duda zdoby\u0142 ich stuprocentow\u0105 ilo\u015b\u0107.\n\nW udost\u0119pnionej przez Sok z Buraka grafice nie wida\u0107 jednak, o jakie konkretnie DPS-y mo\u017ce chodzi\u0107. Grafika z wi\u0119ksz\u0105 ilo\u015bci\u0105 danych pojawi\u0142a si\u0119 jednak na Twitterze.\n\nSprawdzili\u015bmy, czy udost\u0119pniana w mediach spo\u0142eczno\u015bciowych grafika jest prawdziwa.\n\nJak wynika z danych udost\u0119pnionych przez PKW, Rafa\u0142 Trzaskowski w drugiej turze wybor\u00f3w prezydenckich uzyska\u0142 zero g\u0142os\u00f3w w 59. komisjach. Wi\u0119kszo\u015b\u0107 z nich (38) to domy pomocy spo\u0142ecznej i zak\u0142ady lecznicze (16). Poni\u017cej publikujemy dane PKW ze wszystkimi komisjami, w kt\u00f3rych kandydat Koalicji Obywatelskiej uzyska\u0142 zero g\u0142os\u00f3w.\n\nJak wynika z danych PKW Andrzej Duda nie tylko w DPS-ach zdoby\u0142 stuprocentowe poparcie. A\u017c 75 os\u00f3b zdecydowa\u0142o si\u0119 na niego zag\u0142osowa\u0107 w komisji nr 2. w \u015awi\u0119tej Katarzynie ko\u0142o Wroc\u0142awia. Kandydat PO nie zdoby\u0142 tam \u017cadnego poparcia.\n\nPytanie czy kandydat Prawa i Sprawiedliwo\u015bci uzyska\u0142 w jakiej\u015b komisji zero g\u0142os\u00f3w. Owszem, ale tylko tam gdzie nikt nie poszed\u0142 do wybor\u00f3w m.in. w \u015bwietlicy szpitalnej w Opolu Lubelskim czy w Samodzielnym Publicznym Zak\u0142adzie Opieki Zdrowotnej przy ul. \u017beromskiego 21 w \u015awinouj\u015bciu.\n\nS\u0105 jednak DPS-y, w kt\u00f3rych Rafa\u0142 Trzaskowski nieznacznie wygrywa\u0142 m.in. w Domu Pomocy Spo\u0142ecznej w Z\u0105bkowicach \u015al\u0105skich, gdzie zdoby\u0142 ponad 53 proc. g\u0142os\u00f3w.\n\nTylko w obwodach utworzonych w zak\u0142adach leczniczych i domach pomocy spo\u0142ecznej mo\u017cliwe by\u0142o g\u0142osowanie przy zastosowaniu urny pomocniczej. Dzi\u0119ki niej mog\u0142y g\u0142osowa\u0107 osoby ob\u0142o\u017cnie chore lub osoby, kt\u00f3re maj\u0105 trudno\u015bci w poruszaniu si\u0119. Mo\u017cna o tym przeczyta\u0107 w Uchwale Pa\u0144stwowej Komisji Wyborczej z 10 czerwca 2020 roku.\n\nW Domu Pomocy Spo\u0142ecznej w Izdebnie Ko\u015bcielnym niedaleko Grodziska Mazowieckiego g\u0142osowa\u0142o 18 os\u00f3b. Wszyscy postawili krzy\u017cyk przy nazwisku Andrzeja Dudy. Komisja sk\u0142ada\u0142a si\u0119 tylko z pracownik\u00f3w DPS-u bez m\u0119\u017c\u00f3w zaufania. Z uwagi na sytuacj\u0119 epidemiologiczn\u0105 w kraju, do niekt\u00f3rych plac\u00f3wek nie by\u0142y wpuszczane osoby z zewn\u0105trz.\n\n\u2014 W naszej plac\u00f3wce nie ma os\u00f3b ob\u0142o\u017cnie chorych. Wszyscy nasi podopieczni g\u0142osowali za okazaniem dowodu osobistego, wrzucaj\u0105c kart\u0119 do urny \u2014 m\u00f3wi Marta Perzanowska, przewodnicz\u0105ca komisji.\n\nDlaczego w DPS-ie odnotowano takie poparcie dla Andrzeja Dudy? \n\n \u2014 Ci\u0119\u017cko powiedzie\u0107. Przed wyborami nasze podopieczne cz\u0119sto widzia\u0142y prezydenta w telewizji \u2014 m\u00f3wi. I dodaje: \u2014 Kilka miesi\u0119cy temu Andrzej Duda podpisa\u0142 ustaw\u0119 o trzynastej emeryturze. Wcze\u015bniej osoby starsze nie mia\u0142y takiego \u015bwiadczenia.", "lang": "pl"}