{"title": "Nei, Oslo-byr\u00e5det kastet ikke ut sykehjemsbeboere for \u00e5 sikre utenlandske tiggere et godt sted \u00e5 bo", "subtitle": "St. Halvardshjemmet ble lagt ned fordi det ikke tilfredsstilte kvalitetskravene Oslo kommune stiller til sykehjem.", "author": "www.faktisk.no", "date": null, "vclaim_id": "vclaim-id-21216", "url": "https://www.faktisk.no/faktasjekker/DXx/nei-oslo-byradet-kastet-ikke-ut-sykehjemsbeboere-for-a-sikre-utenlandske-tiggere-et-godt-sted-a-bo", "vclaim": "I 2017 ble St. Halvardshjemmet i Oslo lagt ned da de siste beboerne flyttet ut. Etter at sykehjemmet stengte, \u00e5pnet Kirkens Bymisjon akuttovernatting for fattige tilreisende i bygget. Dette har Nettavisen skrevet flere saker om den siste tiden.\n\nFrp er ikke forn\u00f8yd med m\u00e5ten det r\u00f8dgr\u00f8nne byr\u00e5det styrer eldreomsorgen i hovedstaden p\u00e5. I en pressemelding som blant annet TV 2 har gjengitt, skriver gruppeleder i Oslo Frp, Carl I. Hagen, og bystyremedlem Aina Stenersen at de fremmer mistillit mot byr\u00e5det.\n\nDe mener at byr\u00e5dets politikk f\u00f8rer til et d\u00e5rligere tilbud til mange som trenger sykehjemsplass, og at private og ideelle sykehjem blir nedlagt til tross for store protester. Hagen og Stenersen nevner s\u00e6rlig St. Halvardshjemmet, som if\u00f8lge pressemeldingen \u00abblir brukt som hospits for hovedsakelig utlendinger som s\u00e5kalt ikke har et sted \u00e5 bo\u00bb.\n\nFrp-politikerne oppsummerer nedleggingen av sykehjemmet p\u00e5 denne m\u00e5ten:\n\nOgs\u00e5 tidligere eldrebyr\u00e5d i Oslo, Sylvi Listhaug (Frp), har engasjert seg i saken. Da den n\u00e5v\u00e6rende stortingsrepresentanten delte Nettavisen artikkel p\u00e5 Facebook, skrev hun:\n\nDa Listhaug delte artikkelen til TV 2 p\u00e5 Facebook, skrev hun:\n\nListhaug f\u00e5r hard medfart i kommentarfeltet fra personer som mener at hun selv er ansvarlig for at St. Halvardshjemmet ble lagt ned. Enkelte p\u00e5peker ogs\u00e5 at Listhaug satt som justisminister da departementet lyste ut 12,9 millioner kroner til humanit\u00e6re tiltak til E\u00d8S-borgere som kommer til Norge for \u00e5 tigge.\n\nEn rekke medier har p\u00e5 leder- og kommentarplass tatt sterk avstand fra Listhaugs historieskrivning. Blant disse er den borgerlige avisen Minerva fastsl\u00e5r at \u00abListhaug feilinformerer og inviterer til hets p\u00e5 Facebook\u00bb. Aftenposten skriver p\u00e5 lederplass at \u00abListhaug fors\u00f8pler debatten\u00bb, mens VG kaller det Listhaug skriver for \u00abren propaganda\u00bb. Dagsavisen skriver p\u00e5 lederplass at \u00abSylvi Listhaug lyver\u00bb.\n\nStemmer det \u2013 slik Oslo Frp p\u00e5st\u00e5r \u2013 at byr\u00e5det stengte St. Halvardshjemmet og kastet ut de som bodde der for \u00e5 sikre utenlandske tiggere tak over hodet? Det skal vi se n\u00e6rmere p\u00e5 i denne faktasjekken.\n\nN\u00e5r Faktisk.no sp\u00f8r tidligere Frp-leder Carl I. Hagen om dokumentasjon for p\u00e5standen, svarer han i en e-post:\n\nAina Stenersen hevder at eldrebyr\u00e5den i det Ap-ledede byr\u00e5det v\u00e5ren 2017 la inn tilskuddsmidler p\u00e5 totalt cirka 4,2 millioner til blant annet Kirkens Bymisjon sitt tiltak p\u00e5 St. Halvardshjemmet for fattige tilreisende E\u00d8S-borgere som kommer til Norge for \u00e5 tigge. I en e-post til Faktisk.no skriver hun:\n\nI mai 2017 vedtok Oslo kommune if\u00f8lge Aftenposten \u00e5 bruke 15 millioner p\u00e5 tiltak for tiggere og tilreisende bostedsl\u00f8se. Kirkens Bymisjon s\u00f8kte da om st\u00f8tte til akuttovernatting p\u00e5 St. Halvardshjemmet. Da hadde det g\u00e5tt ett \u00e5r siden sykehjemmet var besluttet nedlagt.\n\nI pressemeldingen hevder Hagen og Stenersen at det er en \u00e5rsakssammenheng mellom nedleggelsen av St. Halvardshjemmet og opprettelsen av et overnattingstilbud for utenlandske tiggere. De skriver at \u00abbyr\u00e5det kastet ut sykehjemspasienter for \u00e5 sikre utenlandske tiggere et godt sted \u00e5 bo\u00bb.\n\nDet er imidlertid ingenting i svarene til Frp-politikerne som dokumenterer at det er en slik \u00e5rsakssammenheng.\n\nHagen oppfordrer Faktisk.no til \u00e5 sjekke med Kirkens Bymisjon og Oslo kommune. Det har vi gjort.\n\nI mai 2016 bestemmer Oslo kommune seg for ikke \u00e5 forlenge kontrakten med Kirkens Bymisjon om drift av St. Halvardshjemmet. Bymisjon forklarer nedleggelsen av sykehjemmet slik:\n\n\u2013 Vi driver flere sykehjem p\u00e5 kontrakt med Oslo kommune. Kontrakten vi hadde om drift av St. Halvardshjemmet gikk ut, og kommunen valgte \u00e5 ikke forlenge den. Dette ble begrunnet med den bygningstekniske standarden, og blant annet \u00f8nske om bad p\u00e5 alle rom, forklarer kommunikasjonssjef Ragnhild Kaski.\n\n\u2013 Det er selvsagt opp til oppdragsgiver \u00e5 velge om de \u00f8nsker \u00e5 forlenge en kontrakt om drift, og vi jobber godt med Oslo kommune om en rekke andre sykehjem.\n\nKirkens Bymisjon har drevet akuttovernatting for det de kaller \u00abfattige tilreisende\u00bb i fem \u00e5r. Tilbudet har v\u00e6rt i ulike lokaler, sist i Gamlebyen kirke. Der var det enkel standard, if\u00f8lge Bymisjonen.\n\n\u2013 Kirkens Bymisjon eier bygget i St. Halvards gate. I mai 2017 ble det utlyst midler fra Oslo kommune, da de \u00f8nsket \u00f8kt kapasitet og bedre sanit\u00e6rtilbud til gruppen. Vi trengte da nye lokaler for \u00e5 kunne tilby dette, og bygget i St. Halvards gate sto tomt og egnet seg til denne bruken, forklarer Kaski.\n\n\u2013 S\u00e5 byr\u00e5det la ikke ned sykehjemmet for \u00e5 sikre utenlandske tiggere et godt sted \u00e5 bo, slik Oslo Frp hevder?\n\n\u2013 Nei. Da sykehjemmet ble lagt ned, vurderte Kirkens Bymisjon hva vi \u00f8nsket \u00e5 bruke det tomme bygget v\u00e5rt til videre. Det forel\u00e5 ingen planer om \u00e5 etablere akuttovernatting der da sykehjemmet ble lagt ned, svarer kommunikasjonssjefen.\n\nHun understreker at det gikk over et halvt \u00e5r fra de siste beboerne flyttet ut av sykehjemmet til Kirkens Bymisjon hadde etablert akuttovernatting der. Organisasjonen har forel\u00f8pig ikke besluttet hva bygget skal brukes til p\u00e5 lang sikt.\n\nKirkens Bymisjon opplyser til Faktisk.no at overnattingstilbudet finansieres slik i 2018:\n\nFrp satt med byr\u00e5dsmakt i Oslo fra 2003 til 2011. I denne perioden ble det lagt fram flere planer for hvordan behovet for sykehjemsplasser og annen held\u00f8gns omsorg skulle ivaretas.\n\nI 2009 la dav\u00e6rende eldrebyr\u00e5d Sylvi Listhaug fram en sykehjemsbehovsplan for perioden 2010\u20132020. Der st\u00e5r det:\n\nI planen sto det ogs\u00e5 hvilke sykehjem som burde prioriteres i de ulike bydelene. I sone 1 (Gamle Oslo, Gr\u00fcnerl\u00f8kka og Bjerke) var det sju sykehjem som listet opp under \u00abb\u00f8r moderniseres p\u00e5 kort sikt\u00bb. Blant disse var St. Halvardshjemmet.\n\nH\u00f8sten 2013, da H\u00f8yre, Venstre og KrF satt i byr\u00e5det, ble sykehjemsbehovsplanen oppdatert igjen. I denne planen, som gjelder for perioden 2014\u20132024, st\u00e5r St. Halvardshjemmet p\u00e5 listen over bygg som m\u00e5 rehabiliteres eller flyttes fra innen 2024:\n\nI planen st\u00e5r det ogs\u00e5 at St. Halvardshjemmet og to andre sykehjem:\n\nDet var nettopp det som skjedde med St. Halvardshjemmet. De 33 siste beboerne flyttet ut 28. februar 2017 og inn i det nybygde Ullerntunet sykehjem.\n\nI september 2015 oppdateres planen enda en gang. I Strategisk boligplan for eldre med hjelpebehov, som gjelder for perioden 2016\u20132026, st\u00e5r det at St. Halvardshjemmet og fire andre sykehjem:\n\nTil sammen 17 sykehjem i Oslo st\u00e5r p\u00e5 en liste over sykehjem med uegnet utforming. Blant disse er St. Halvardshjemmet.\n\nI mai 2016 bestemmer Oslo kommune seg for ikke \u00e5 forlenge kontrakten med Kirkens Bymisjon om drift av St. Halvardshjemmet. Da har sykehjemmet i flere \u00e5r i kommunens planer blitt kategorisert som et bygg som m\u00e5 moderniseres og uegnet for sykehjemsdrift.\n\nKommunikasjonsansvarlig i Byr\u00e5dsavdeling for eldre, helse og arbeid i Oslo kommune, Odd Christian Klafstad, skriver i en e-post til Faktisk.no at:\n\nDet var alts\u00e5 ikke det r\u00f8dgr\u00f8nne byr\u00e5det som sa opp kontrakten med Kirkens Bymisjon for \u00e5 \u00absikre utenlandske tiggere et sted \u00e5 bo\u00bb. Den seks \u00e5r lange kontrakten hadde g\u00e5tt ut, og kommunen benyttet seg ikke av muligheten til \u00e5 forlenge den med to \u00e5r.\n\nDa hadde det borgerlige byr\u00e5det i flere \u00e5r varslet at St. Halvardshjemmet ikke egnet seg for sykehjemsdrift.\n\nI august 2015 vedtok det samme byr\u00e5det ogs\u00e5 en standard kravspesifikasjon for sykehjem. Denne var laget med utgangspunkt i politiske vedtak i Oslo, og kom i tillegg til gjeldende lover og regler.\n\nOslo kommune inngikk en avtale med Kirkens Bymisjon om drift av St. Halvardshjemmet to m\u00e5neder ut over kontraktsperioden slik at de gjenv\u00e6rende 33 beboerne kunne flytte til det nybygde Ullerntunet sykehjem.\n\nP\u00e5standen vi faktasjekker er \u00abbyr\u00e5det kastet ut sykehjemspasienter for \u00e5 sikre utenlandske tiggere et godt sted \u00e5 bo\u00bb. Det er helt feil av flere grunner:\n\u2022 Kontrakten Kirkens Bymisjon hadde med Oslo kommune om drift av St. Halvardshjemmet gikk ut ved \u00e5rsskiftet 2016\u201317. Kommunen valgte \u00e5 ikke forlenge kontrakten.\n\u2022 \u00c5rsaken til det var at St. Halvardshjemmet ikke oppfylte kommunens kvalitetskrav. Blant annet hadde ikke beboerne egne bad.\n\u2022 At St. Halvardshjemmet var uegnet som sykehjem, og at det var blant sykehjemmene som skulle avvikles n\u00e5r nye og bedre plasser sto klare, var planen allerede under det borgerlige byr\u00e5det.\n\u2022 Det tok seks m\u00e5neder fra de siste beboerne flyttet ut til det ble etablert akuttovernatting for fattige tilreisende i bygget.\n\u2022 Kirkens Bymisjon eier bygget, og det var de som bestemte at det skulle etableres overnattingstilbud der.", "lang": "no"}