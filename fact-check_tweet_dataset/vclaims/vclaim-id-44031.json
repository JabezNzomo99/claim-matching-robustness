{"title": "Det er en overdrivelse \u00e5 si at du m\u00e5 kutte kj\u00f8ttkaker i 40 \u00e5r hvis du flyr tur-retur Thailand", "subtitle": "Klimaeffekten av en flyferie til Thailand tilsvarer en ukentlig kj\u00f8ttkakemiddag i 18 \u00e5r", "author": "www.faktisk.no", "date": null, "vclaim_id": "vclaim-id-44031", "url": "https://www.faktisk.no/faktasjekker/zKz/det-er-en-overdrivelse-a-si-at-du-ma-kutte-kjottkaker-i-40-ar-hvis-du-flyr-tur-retur-thailand", "vclaim": "Senterpartileder Trygve Slagsvold Vedum var p\u00e5 NRKs Debatten for \u00e5 snakke om sitt eget angrep p\u00e5 de s\u00e5kalte elitene i samfunnet. Utgangspunktet var et intervju i VG der Vedum gikk til angrep politisk korrekthet, forklart slik:\n\nStatsminister Erna Solberg og Oslos byr\u00e5dsleder Raymond Johansen har sl\u00e5tt tilbake mot Vedum:\n\nP\u00e5 NRKs Debatten fikk Vedum anledning til \u00e5 svare p\u00e5 kritikken om at han er en konfliktskaper. Programleder Fredrik Solvang spurte om det virkelig var slik at Vedum mener det er feil \u00e5 spise mindre r\u00f8dt kj\u00f8tt. Vedum svarte slik:\n\n\u2013 Jeg er lei denne moraliseringen over folk som spiser kj\u00f8ttkaker til middag. Det er en utrolig moralisering. La oss ta et eksempel: Hvis du flyr tur-retur Thailand s\u00e5 m\u00e5 du kutte ut kj\u00f8ttkakemiddagen din hver uke i f\u00f8rti \u00e5r.\n\nDet er godt kjent at forbruk av r\u00f8dt kj\u00f8tt f\u00f8rer til utslipp av klimagasser og det er like godt kjent at flyreiser er klimaskadelig. Men hvordan er disse to aktivitetene m\u00e5lt opp mot hverandre? Er det riktig, som Vedum sier, at du m\u00e5 kutte en kj\u00f8ttkakemiddag i uka i 40 \u00e5r for \u00e5 utlikne utslippene fra en flyreise til Thailand og tilbake?\n\nN\u00e5r vi sp\u00f8r om dokumentasjon for p\u00e5standen viser Vedums r\u00e5dgiver, Lars Vangen, til en artikkel p\u00e5 Naturvernforbundet sin nettside. Der er det ikke oppgitt noen annen kilde enn \u00abforskning\u00bb, p\u00e5 at utslippene fra en flyreise tur-retur Thailand er 3,4 tonn CO\u2082.\n\nHan skriver ogs\u00e5 at det er p\u00e5 grunn av prisen er rimelig \u00e5 anta at mange som flyr til Thailand flyr via en europeisk storby og at utslippene da vil v\u00e6re 4,2 tonn CO\u2082 - kilden hans for dette er nettmagasinet Harvest.\n\nDet er ingen tvil om at b\u00e5de flytrafikk og produksjon av r\u00f8dt kj\u00f8tt er vesentlige globale kilder til klimagassutslipp.\n\nFNs matvareorganisasjon sl\u00e5r fast at husdyrhold globalt st\u00e5r for 14,5 prosent av de menneskeskapte klimagassutslippene. Av dette er storfehold den soleklart st\u00f8rste kilden til utslipp (65 prosent).\n\nGlobalt er utslippene fra produksjon av r\u00f8dt kj\u00f8tt omtrent tre ganger s\u00e5 store som de er for produksjon av r\u00f8dt kj\u00f8tt i Norge. En viktig \u00e5rsak er at mye av det r\u00f8de kj\u00f8ttet som selges i Norge kommer fra kuer som har produsert melk.\n\nGlobalt st\u00e5r transportsektoren for rundt en fjerdedel av alle CO\u2082 utslipp, skriver Det internasjonale energibyr\u00e5et i en rapport. 12 prosent av dette er fra flytrafikk. Dermed st\u00e5r global flytrafikk for rundt 3 prosent av de samlede utslippene av CO\u2082.\n\nSelv om Vedum legger inn en omvei via London, benytter de aller fleste nordmenn som bes\u00f8ker Thailand seg av en av de to direkterutene som g\u00e5r mellom Oslo og Bangkok. I 2017 bes\u00f8kte 127 826 norske statsborgere Thailand, opplyser Thailands turistbyr\u00e5 til Faktisk.no. Statistikk fra thailandske luftfartsmyndigheter viser at det i 2017 kom 126 043 reisende til Thailand med direktefly fra Norge, hvorav 96 prosent kom til hovedstaden Bangkok. En del av disse er ikke norske statsborgere, men vi kan g\u00e5 ut fra at de fleste reisende mellom Oslo og Bangkok er nordmenn.\n\nVi tar derfor utgangspunkt i en slik direktereise mellom Oslo og Bangkok.\n\nDet finnes en rekke kalkulatorer som beregner utslipp av klimagasser basert p\u00e5 strekningen du legger inn. FNs luftfartsorganisasjon har en slik kalkulator. Det har ogs\u00e5 flyselskaper, milj\u00f8organisasjoner og selskaper eller organisasjoner som selger klimakvoter.\n\n\u2013 Det er store forskjeller i beregningene. Det skyldes b\u00e5de innbakt usikkerhet og at de ulike kalkulatorene tar med ulike ting i beregningene. Det er ogs\u00e5 store forskjeller mellom ulike flytyper. Et fullt nytt Norwegian fly gir et annet utslipp enn skramlete eldre fly fra et annet selskap, sier Cicero-forsker Borgar Aamaas til Faktisk.no.\n\nHer er noen ulike beregninger fra kalkulatorer p\u00e5 nettet:\n\nNorwegians kommunikasjonssjef Lasse Sandaker-Nielsen opplyser at det spesifikke CO\u2082-utslippet fra en tur med deres fly tur-retur Oslo-Bangkok er 1198 kg CO\u2082. Dette er helt tilsvarende resultatet fra SAS-kalkulatoren.\n\nAamaas i Cicero anbefaler kalkulatoren p\u00e5 SAS' hjemmeside, som han kjenner beregningsmodellen til. Denne viser i utgangspunktet 1,2 tonn CO\u2082, men dette er bare rene CO\u2082-utslipp. Han opplyser at det er riktigst \u00e5 legge til 80 prosent for andre klimaeffekter.\n\n\u2013 Det viktigste som SAS-kalkulatoren ikke beregner er effektene av de s\u00e5kalte kondensstripene - de hvite stripene vi ser p\u00e5 himmelen bak flyene. De danner tynne fj\u00e6rskyer som p\u00e5virker klimaet, sier Aamaas.\n\nFor en tur-retur-reise mellom Oslo og Bangkok blir da det beregnede utslippet p\u00e5 2,2 tonn CO\u2082-ekvivalenter - n\u00e5r vi har lagt til 80 prosent for andre klimaeffekter.\n\nN\u00e5r det gjelder kj\u00f8ttkakemiddagen tar Vedum utgangspunkt i Gildes ferdiglagde kj\u00f8ttkaker, og at en kj\u00f8ttkakemiddag best\u00e5r av to kj\u00f8ttkaker p\u00e5 til sammen 100 gram.\n\nMen Gildes ferdigproduserte kj\u00f8ttkaker inneholder mye mer enn vanlig kj\u00f8ttdeig. Der er det b\u00e5de svinekj\u00f8tt og hodekj\u00f8tt fra storfe. Vedums utgangspunkt er at kj\u00f8ttkakene til Gilde best\u00e5r av 61 prosent storfekj\u00f8tt.\n\nGildes vil ikke oppgi til Faktisk.no n\u00f8yaktig hvor mye det er av storfekj\u00f8tt, svinekj\u00f8tt og hodekj\u00f8tt av storfe i kj\u00f8ttkakene sine, men sier at minst halvparten av av innholdet i kj\u00f8ttkakene kommer fra storfe.\n\nDet finnes en rekke oppskrifter p\u00e5 klassiske norske kj\u00f8ttkaker. Mengden kj\u00f8ttdeig per porsjon varierer mellom 100 og 150 gram.\n\nVi velger \u00e5 ta utgangspunkt i hele Norges matmor, Ingrid Espelid Hovig. I hennes bestselgende kokebok \u00abDen rutete kokeboka\u00bb finner vi en kj\u00f8ttkakeoppskrift der Hovig bruker 125 gram kj\u00f8ttdeig per porsjon.\n\nI en studie foskningsstiftelsen Cicero har gjort for Tine, der de har sett p\u00e5 21 forskjellige beregninger av klimagassutslipp fra norsk storfe, oppsummerer de med at norsk storfekj\u00f8tt samlet har et fotavtrykk fra produksjonen p\u00e5 22 kg CO\u2082-ekvivalenter per kg vare. Spiser du \u00e9n kilo storfekj\u00f8tt f\u00f8rer det alts\u00e5 til utslipp tilsvarende 22 kg CO\u2082.\n\nTallet Vedum bruker er 26,6. Det er hentet fra en studie gjengitt av Forskning.no, men er et internasjonalt tall. Vi tar utgangspunkt i norske forhold, og i at storfekj\u00f8tt gir noe mindre utslipp enn det tallet senterpartilederen viser til.\n\nDu kan lese mer om klimagassutslipp fra norske storfe i denne faktasjekken:\n\nHvis du spiser en kj\u00f8ttkakemiddag p\u00e5 125 gram storfekj\u00f8tt \u00e9n gang i uka gjennom \u00e5ret, blir det 6,5 kilogram storfekj\u00f8tt i \u00e5ret. Med et utslipp p\u00e5 22 kg CO\u2082-ekvivalenter per kg vare, gir dette et utslipp tilsvarende 143 kg CO\u2082 i \u00e5ret.\n\nSelv om du kutter ut kj\u00f8ttkakemiddagen s\u00e5 trenger du likevel mat. For enkelthets skyld kan vi si at kj\u00f8ttdeigen i Espelid Hovigs kj\u00f8ttkaker byttes ut med kyllingdeig. Kylling gir et langt lavere fotavtrykk enn storfekj\u00f8tt, nemlig 2,73 kg CO\u2082-ekvivalenter per kg vare. Ut fra det samme regnestykket gir kyllingkakemiddagen et klimautslipp p\u00e5 17,7 kg CO\u2082 i \u00e5ret.\n\nVed \u00e5 bytte ut kj\u00f8ttkaker med kyllingkaker 52 ganger kutter du alts\u00e5 dine \u00e5rlige klimautslipp med 125 kg CO\u2082 i \u00e5ret.\n\nGj\u00f8r du dette i 40 \u00e5r, slik Vedum snakket om, kutter du klimagassutslipp tilsvarende fem tonn CO\u2082.\n\nSiden denne ene middagen i uka skal ganges opp i 52 uker og 40 \u00e5r, gir tilsynelatende sm\u00e5 endringer i hva som ligger p\u00e5 tallerkenen store utslag i regnestykket.\n\nVedum tok utgangspunkt i Gildes ferdiglagde kj\u00f8ttkaker. Disse kom d\u00e5rlig ut i en kj\u00f8ttkaketest i Aftenposten, blant annet fordi de er blant de som inneholder minst kj\u00f8tt. Innholdsdeklarasjonen sier 61 prosent storfe og svinekj\u00f8tt, men Gilde vil ikke si noe annet enn at mer enn halvparten av innholdet i kj\u00f8ttkakene er fra storfe. Hvordan ser tallene ut hvis vi regner som Vedum, og legger til grunn at:\n\nEn slik kj\u00f8ttkakemiddag vil bare inneholde 61 gram storfekj\u00f8tt.\n\nHvis vi bytter ut denne tallerkenen med en tilsvarende rett basert p\u00e5 kylling, f\u00e5r vi en klimagassbesparelse p\u00e5 1,8 kg CO\u2082 ekvivalenter per porsjon. Ganget opp i 52 uker og 40 \u00e5r blir klimagevinsten 2,4 tonn CO\u2082-ekvivalenter.\n\nHvis vi legger inn litt slingringsmonn, s\u00e5 er det alts\u00e5 mulig \u00e5 regne dette hjem, slik Vedum gj\u00f8r. Forutsetningen er alts\u00e5 \u00e5 bruke kj\u00f8ttkaker med lavt kj\u00f8ttinnhold, servert i beskjedene porsjoner.\n\nVedum har selv blitt avbildet i Hamar Arbeiderblad der han spiste kj\u00f8ttkakemiddag best\u00e5ende av tre kj\u00f8ttkaker fra kaf\u00e9en Kaffistova.\n\n\u2013 Dette er porsjonen vi selger helt klart mest av, sier servit\u00f8r Oki Alickaj til Faktisk.no.\n\nKaf\u00e9en opplyser at tre kj\u00f8ttkaker p\u00e5 Kaffistova veier 180 gram, men de vil ikke ut med oppskriften sin.\n\nGj\u00f8r vi som Vedum, og tar utgangspunkt i to ferdige Gilde-kj\u00f8ttkaker med 61 gram storfekj\u00f8tt-innhold per porsjon, g\u00e5r regnestykket nesten opp.\n\nVi mener imidlertid at det kan v\u00e6re misvisende \u00e5 ta utgangspunkt i s\u00e5 sm\u00e5 porsjoner og kj\u00f8ttkaker med s\u00e5 lavt kj\u00f8ttinnhold.\n\nSer vi p\u00e5 kj\u00f8ttkakeoppskriften til Ingrid Espelid Hovig, bruker hennes porsjonst\u00f8rrelser , og erstatter en ukentlig kj\u00f8ttkakemiddag med kyllingkaker i 40 \u00e5r, gir det en klimagassbesparelse p\u00e5 5 tonn CO\u2082-ekvivalenter.\n\nEller sagt p\u00e5 en Vedums m\u00e5te: For \u00e5 veie opp for en flyreise til Thailand, m\u00e5 du droppe en ukentlig kj\u00f8ttkakemiddag i 18 \u00e5r.", "lang": "no"}