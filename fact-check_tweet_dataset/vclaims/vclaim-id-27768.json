{"title": "Eiendomsskatten har g\u00e5tt opp \u00e5r etter \u00e5r, ogs\u00e5 der Frp har hatt makt", "subtitle": "To av fem kommuner med Frp-ordf\u00f8rer har nylig satt opp satsene. Ingen av dem har redusert.", "author": "www.faktisk.no", "date": null, "vclaim_id": "vclaim-id-27768", "url": "https://www.faktisk.no/faktasjekker/jK2/eiendomsskatten-har-gatt-opp-ar-etter-ar-ogsa-der-frp-har-hatt-makt", "vclaim": "Senterpartileder Trygve Slagsvold Vedum diskuterte eiendomsskatt med finansminister Siv Jensen (Frp) p\u00e5 Politisk kvarter 23. januar. Sp\u00f8rsm\u00e5let var hvem som kan klandres for at det kreves inn stadig mer eiendomsskatt i norske kommuner.\n\n\u2013 Det er fordi du har s\u00e5 skattek\u00e5te politikere over hele landet, sa finansministeren og viste blant annet til Senterpartiets 102 ordf\u00f8rere.\n\nVedum viste til at det i 2013, det \u00e5ret Norge fikk en borgerlig regjering, ble tatt inn 3,7 milliarder kroner, og at dette tallet n\u00e5 er \u00f8kt til 7,1 milliarder kroner. S\u00e5 sa han:\n\nDet er dette vi skal se p\u00e5 i denne faktasjekken. Hvordan har eiendomsskatten p\u00e5 boliger og fritidseiendom utviklet seg fra 2013 og fram til i dag? Og hvordan er det med de kommunene der Frp har hatt makt?\n\nTidligere har vi konkludert med p\u00e5standen \u00abmindre eiendomsskatt med Frp\u00bb er klart misvisende.\n\nDet har lenge v\u00e6rt mulig for kommunene \u00e5 kreve inn eiendomsskatt fra bedrifter, men det er kommunenes eiendomsskatt for boliger og fritidseiendom som er kontroversiell i den norske debatten. Muligheten for \u00e5 ta inn slik eiendomsskatt ble vesentlig utvidet av regjeringen Stoltenberg. Vedums partifelle \u00c5slaug Haga var kommunalminister da norske kommuner fra 2007 fikk de nye mulighetene.\n\nSiden har omfanget av eiendomsskatt p\u00e5 bolig og fritidseiendommer utviklet seg slik:\n\nVi ser at Vedum har rett i at eiendomsskatten for boliger og fritidseiendommer har steget fra 3,7 til 7,1 milliarder kroner i den perioden H\u00f8yre og Fremskrittspartiet har sittet i regjering, alts\u00e5 siden 2013. Vi ser ogs\u00e5 at han har rett i at den har steget hvert \u00e5r.\n\nHvis vi ser p\u00e5 siste lokalvalgsperiode har eiendomsskatten fra 2015 til 2017 \u00f8kt med 31 prosent.\n\n\u00d8kningen henger sammen med at stadig flere kommuner har innf\u00f8rt denne skatten. Da muligheten for eiendommskatt ble innf\u00f8rt i 2007, valgte 272 kommuner \u00e5 umiddelbart benytte seg av muligheten. P\u00e5 ti \u00e5r har dette tallet \u00f8kt til 367.\n\nMakssatsen for eiendomsskatt har hele veien v\u00e6rt sju promille av eiendommens beregnede verdi. Mange kommuner har hatt et bunnfradrag. Fra 2020 \u00f8nsker Regjeringen flere endringer, blant annet vil den maksimale satsen g\u00e5 ned til fem promille. I Granavollen-erkl\u00e6ringen g\u00e5r den nye flertallsregjeringen lenger, og sier at de vil redusere makssatsen til fire promille.\n\nMen hvordan st\u00e5r det til i kommunene der \u00abFrp har makt\u00bb? Hvem som har makt i en kommune er vanskelig definerbart. Det er flertallet i kommunestyret som vedtar eiendomsskatt. Flertallets sammensetning varierer ofte fra sak til sak.\n\nFrp har utvilsomt makt i de kommunene der ordf\u00f8reren kommer fra Frp. N\u00e5 er det fem kommuner: Hvaler, Ullensaker, Mandal, Os og Ulstein.\n\nMen ogs\u00e5 i andre kommuner har partiet makt. En varaordf\u00f8rer-posisjon tyder ogs\u00e5 p\u00e5 at Frp st\u00e5r sterkt i kommunen og har betydelig makt.\n\nVi velger f\u00f8rst og fremst \u00e5 se p\u00e5 de kommunene som er styrt av en Frp-ordf\u00f8rer, men vil ogs\u00e5 se p\u00e5 de 19 kommunene der varaordf\u00f8reren kommer fra partiet.\n\nVi ser at av de fem Frp-styrte kommunene er det bare to, Os og Ullensaker, som ikke har innf\u00f8rt eiendomsskatt.\n\nVedum snakket om utviklingen \u00e5r etter \u00e5r. Av kommunene som n\u00e5 har Frp-ordf\u00f8rer er det ingen som har redusert eiendomsskatten, mens Ulstein og Mandal i \u00e5r har \u00f8kt eller innf\u00f8rt slik skatt.\n\nFrp fikk 9,5 prosent av stemmene ved valget i 2015. I 22 kommuner fikk partiet over 20 prosent oppslutning. S\u00e5 i en rekke kommuner har partiet betydelig makt.\n\nFor \u00e5 f\u00e5 et bilde av hvordan det st\u00e5r til i andre kommuner der Frp har en sterk posisjon, ser vi ogs\u00e5 p\u00e5 de 19 kommunene der Frp har varaordf\u00f8reren.\n\nI grafen er det derfor tegnet inn en gul strek som viser gjennomsnittlig eiendomsskatt for boliger og fritidseiendom i de 19 kommunene der Frp har varaordf\u00f8reren. For disse kommunene har gjennomsnittlig eiendomsskatt sunket siden 2011, og er n\u00e5 ned mot to promille.\n\nVi kan ogs\u00e5 se p\u00e5 hvor mye kommunene med Frp-ere som ordf\u00f8rer eller varaordf\u00f8rer krever inn i eiendomsskatt p\u00e5 hytter og boliger. Selv om satsene ikke har g\u00e5tt s\u00e5 mye opp, har den samlede eiendomsskatten for bolig og fritidseiendommer i disse kommunene g\u00e5tt opp:\n\nVedum uttaler seg b\u00e5de generelt og om de kommunene der Frp har makt. Han sier at eiendomsskatten har g\u00e5tt opp \u00e5r etter \u00e5r begge steder.\n\nSer vi p\u00e5 hele landet har det hvert \u00e5r siden 2007 blitt krevet inn stadig mer eiendomsskatt. Samtidig har det hvert \u00e5r blitt flere kommuner som krever inn denne skatten.\n\nHva som er en kommune der Frp har makt, er et definisjonssp\u00f8rsm\u00e5l. Men har partiet ordf\u00f8reren, har de \u00e5penbart makt. Derfor ser vi f\u00f8rst og fremst p\u00e5 dette.\n\nTre av fem kommuner med Frp-ordf\u00f8rer har eiendomsskatt og to av dem har \u00f8kt eiendomsskatten fra 2018 til 2019. Ingen av disse kommunene har satt ned skattene.\n\nEn varaordf\u00f8rer-posisjon er ikke en like klar indikator p\u00e5 makt, men viser at partiet har en betydelig posisjon. Ser vi p\u00e5 disse 19 kommunene har satsene der g\u00e5tt noe ned.\n\nBel\u00f8pet disse 24 kommunene samlet krever inn i eiendomsskatt, har g\u00e5tt opp hvert \u00e5r siden 2010.\n\nVedum har full dekning for \u00e5 si at eiendomsskatten har g\u00e5tt opp \u00e5r etter \u00e5r, ogs\u00e5 der Frp har makt.", "lang": "no"}