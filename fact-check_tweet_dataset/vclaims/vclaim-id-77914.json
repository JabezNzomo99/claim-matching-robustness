{"title": "Koronawirus: t\u0142umy na pla\u017cy we W\u0142adys\u0142awowie. Zdj\u0119cie wybrze\u017ca jest prawdziwe", "subtitle": "Morze, pla\u017ca i t\u0142umy opalaj\u0105cych si\u0119 we W\u0142adys\u0142awowie \u2013 fotografia pokazuj\u0105ca wakacje podczas pandemii sta\u0142a si\u0119 bardzo popularna w polskim internecie. Niekt\u00f3rzy nie wierzyli w jej prawdziwo\u015b\u0107. Okazuje si\u0119, \u017ce jest ona prawdziwa. Jej autorem jest Kacper Kowalski, kt\u00f3ry W\u0142adys\u0142awowo fotografuje od 26 lat podczas lotu na paralotni.", "author": "sprawdzam.afp.com", "date": "2020-08-04T20:21:14+02:00", "vclaim_id": "vclaim-id-77914", "url": "https://sprawdzam.afp.com/koronawirus-tlumy-na-plazy-we-wladyslawowie-zdjecie-wybrzeza-jest-prawdziwe", "vclaim": "Koronawirus: t\u0142umy na pla\u017cy we W\u0142adys\u0142awowie. Zdj\u0119cie wybrze\u017ca jest prawdziwe\n\nMorze, pla\u017ca i t\u0142umy opalaj\u0105cych si\u0119 we W\u0142adys\u0142awowie \u2013 fotografia pokazuj\u0105ca wakacje podczas pandemii sta\u0142a si\u0119 bardzo popularna w polskim internecie. Niekt\u00f3rzy nie wierzyli w jej prawdziwo\u015b\u0107. Okazuje si\u0119, \u017ce jest ona prawdziwa. Jej autorem jest Kacper Kowalski, kt\u00f3ry W\u0142adys\u0142awowo fotografuje od 26 lat podczas lotu na paralotni.\n\nFotografia wybrze\u017ca, na kt\u00f3rej wida\u0107 mn\u00f3stwo wypoczywaj\u0105cych pla\u017cowicz\u00f3w pojawi\u0142a si\u0119 na Facebooku 3 sierpnia. \u2013 T\u0142umy na pla\u017cy we W\u0142adys\u0142awowie \u2013 czytamy. \u2013 Fotografia zat\u0142oczonej do granic mo\u017cliwo\u015bci pla\u017cy pokazuje, jak wygl\u0105da trzymanie dystansu spo\u0142ecznego podczas wakacji nad polskim morzem \u2013 alarmuje na Facebooku portal Onet.\n\nGrafika ma 1 tys. reakcji, ponad 300 udost\u0119pnie\u0144 oraz 800 tys. wy\u015bwietle\u0144. W komentarzach u\u017cytkownicy pisali, \u017ce pla\u017ca na pewno nie pokazuje W\u0142adys\u0142awowa. Niekt\u00f3rzy wklejali nawet w\u0142asnor\u0119cznie robione zdj\u0119cia jako dow\u00f3d, \u017ce pla\u017ce nad Morzem Ba\u0142tyckim s\u0105 ca\u0142kowicie puste.\n\nNiekt\u00f3rzy udost\u0119pniali r\u00f3wnie\u017c ok\u0142adk\u0119 czasopisma Angora z 2018 r., by pokaza\u0107, \u017ce Onet opublikowa\u0142 zdj\u0119cie pla\u017cy we W\u0142adys\u0142awowie sprzed dw\u00f3ch lat.\n\nAngora rzeczywi\u015bcie w 2018 r. mia\u0142a tak\u0105 ok\u0142adk\u0119. Niemniej jednak, zdj\u0119cie ok\u0142adki nie jest t\u0105 sam\u0105 fotografi\u0105, kt\u00f3r\u0105 opublikowa\u0142 na Facebooku Onet. Na ok\u0142adce Angory nie ma fal. Niebieskie budki dla ratownik\u00f3w s\u0105 w dosy\u0107 r\u00f3\u017cnej odleg\u0142o\u015bci od siebie. R\u00f3\u017cnice w fotografiach publikujemy poni\u017cej:\n\nDzi\u0119ki odwr\u00f3conemu wyszukiwaniu w Google\u2019u uda\u0142o nam si\u0119 dotrze\u0107 do oryginalnego zdj\u0119cia. Jego autorem jest Kacper Kowalski.\n\nA dzi\u015b we W\u0142adys\u0142awowie by\u0142o tak jak gdyby nigdy nic. Przy bezchmurnym niebie s\u0142o\u0144ce niemi\u0142osiernie grza\u0142o. Czerwone flagi na wie\u017cach ratowniczych zwiastowa\u0142y zakaz k\u0105pieli. Ca\u0142e szcz\u0119cie, \u017ce tu\u017c po po\u0142udniu wesz\u0142a bryza nios\u0105c ulg\u0119 rozgrzanym cia\u0142om kryj\u0105cym si\u0119 za parawanami. By\u0142y te\u017c fale, kt\u00f3re emituj\u0105 przyjemny szum zag\u0142uszaj\u0105c warkot silnik\u00f3w i krzyki obno\u015bnej sprzeda\u017cy piwa i lod\u00f3w \u2013 pisa\u0142 fotograf w sobot\u0119 1 sierpnia.\n\nKacper Kowalski potwierdza, \u017ce to on jest autorem fotografii, a wykona\u0142 j\u0105 w sobot\u0119 1 sierpnia. \u00ad\u2013 By\u0142o bardzo ciep\u0142o. By\u0142em ciekaw, jak pla\u017ca wygl\u0105da w czasie epidemii. To, co uda\u0142o mi si\u0119 uchwyci\u0107 jest odzwierciedleniem naszej polsko\u015bci \u2013 podkre\u015bla.\n\nKowalski z wykszta\u0142cenia jest architektem. Specjalizuje si\u0119 w fotografii z lotu ptaka. W\u0142adys\u0142awowo obserwuje od 26 lat.\n\n \u00ad\u2013 Zdj\u0119cia nie s\u0105 z drona. Wykonuj\u0119 je lataj\u0105c na paralotni. Lec\u0119 z pr\u0119dko\u015bci\u0105 40 km na godzin\u0119, wi\u0119c ogl\u0105dam wybrze\u017ce w dosy\u0107 dynamiczny spos\u00f3b \u2013 opowiada.\n\nDodaje, \u017ce w trakcie lotu nie ogl\u0105da zdj\u0119\u0107, wi\u0119c do ko\u0144ca nie wie, czy uchwyci\u0142 wyj\u0105tkow\u0105 kompozycj\u0119. \u2013 Troch\u0119 przypomina mi to czasy fotografii analogowej \u2013 m\u00f3wi.\n\nPrzyznaje, \u017ce zaskoczy\u0142y go komentarze os\u00f3b, kt\u00f3re wskazywa\u0142y, \u017ce fotografia mo\u017ce by\u0107 nieprawdziwa. \u2013 To dla mnie ciekawe, \u017ce niekt\u00f3rzy nie uwierzyli w prawdziwo\u015b\u0107 tego zdj\u0119cia. Mo\u017ce my\u015bleli, \u017ce to pla\u017ca w Copacabanie. Ciesz\u0119 si\u0119 jednak, \u017ce moje zdj\u0119cie zaanga\u017cowa\u0142o tyle os\u00f3b do dyskusji \u2013 podkre\u015bla.\n\nKowalski mo\u017ce pochwali\u0107 si\u0119 olbrzymim do\u015bwiadczeniem, za kt\u00f3re nieraz by\u0142 nagradzany. Otrzymywa\u0142 nagrody i wyr\u00f3\u017cnienia w najwa\u017cniejszych konkursach fotograficznych m.in. World Press Photo w 2009, 2014 i 2015 roku. Jego seria zdj\u0119\u0107 \u201ejeden dzie\u0144 na pla\u017cy\u201d z cyklu Sun and Fun zosta\u0142a nagrodzona w konkursie World Press Photo w 2009 r. Fotografowa\u0142 wtedy pla\u017c\u0119 we W\u0142adys\u0142awowie.\n\nOd wielu lat obserwuj\u0119, jak ludzie kolonizuj\u0105 przestrze\u0144 przy pomocy parawan\u00f3w, kocyk\u00f3w, r\u0119cznik\u00f3w. Jak wybieraj\u0105 miejsce do osiedlenia si\u0119 - nie za blisko innych, ale te\u017c nie za daleko. W zasadzie to jednak ca\u0142kiem blisko. Tak powstaje s\u0142oneczna wioska. S\u0105 tu szlaki komunikacyjne i place \u2013 pisze fotograf na swoim blogu.\n\nWi\u0119cej zdj\u0119\u0107 Kacpra Kowalskiego pla\u017cy we W\u0142adys\u0142awowie z 1 sierpnia mo\u017cna r\u00f3wnie\u017c odnale\u017a\u0107 na stronie agencji FORUM.\n\nNatomiast je\u015bli chodzi o zdj\u0119cie ok\u0142adki Angory z 2018 r., to jego autorem r\u00f3wnie\u017c jest Kacper Kowalski i tak\u017ce przedstawia pla\u017c\u0119 we W\u0142adys\u0142awowie.\n\nTo, jak wygl\u0105da obecnie wybrze\u017ce we W\u0142adys\u0142awowie mo\u017cna obejrze\u0107 dzi\u0119ki kamerom z widokiem na pla\u017c\u0119.\n\nSytuacj\u0119 jaka obecnie panuje na wybrze\u017cu skomentowa\u0142 w poniedzia\u0142ek profesor Krzysztof Simon, ordynator oddzia\u0142u zaka\u017anego w szpitalu przy Koszarowej we Wroc\u0142awiu. \u2013 Jestem w Ko\u0142obrzegu. To co si\u0119 tu dzieje, to dramat! To brak szacunku dla innych i egoizm. P\u00f3ki tak b\u0119dzie nigdy nie damy sobie rady z epidemi\u0105 \u2013 m\u00f3wi\u0142 w rozmowie z \u201eGazet\u0105 Wroc\u0142awsk\u0105\u201d. Profesor wskazywa\u0142, \u017ce bardzo ma\u0142o os\u00f3b stosuje si\u0119 do obostrze\u0144, a wi\u0119kszo\u015b\u0107 unika noszenia maseczek.\n\nJak wynika z najnowszych danych Ministerstwa Zdrowia w Polsce odnotowano 48 789 przypadk\u00f3w na koronawirusa. Dotychczas zmar\u0142o 1756 os\u00f3b.", "lang": "pl"}