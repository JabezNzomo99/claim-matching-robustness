{"title": "Nie, to nie s\u0105 nadajniki 5G. To instalacje 4G", "subtitle": "W sieci pojawi\u0142y si\u0119 wpisy m\u00f3wi\u0105ce o pojawieniu si\u0119 nadajnik\u00f3w najnowszej technologii telekomunikacyjnej na jednym z ko\u015bcio\u0142\u00f3w w \u0141odzi. Ich autorzy twierdz\u0105, \u017ce nadajniki 5G maj\u0105 wyniszcza\u0107 katolik\u00f3w w Polsce. To nieprawda. W \u0141odzi \u017caden z testowanych nadajnik\u00f3w 5G nie zosta\u0142 zamontowany na obiekcie sakralnym. Nie ma ich te\u017c na ko\u015bciele w Kutnie.", "author": "sprawdzam.afp.com", "date": "2020-05-19T11:27:01+02:00", "vclaim_id": "vclaim-id-56847", "url": "https://sprawdzam.afp.com/nie-nie-sa-nadajniki-5g-instalacje-4g", "vclaim": "Nie, to nie s\u0105 nadajniki 5G. To instalacje 4G\n\nW sieci pojawi\u0142y si\u0119 wpisy m\u00f3wi\u0105ce o pojawieniu si\u0119 nadajnik\u00f3w najnowszej technologii telekomunikacyjnej na jednym z ko\u015bcio\u0142\u00f3w w \u0141odzi. Ich autorzy twierdz\u0105, \u017ce nadajniki 5G maj\u0105 wyniszcza\u0107 katolik\u00f3w w Polsce. To nieprawda. W \u0141odzi \u017caden z testowanych nadajnik\u00f3w 5G nie zosta\u0142 zamontowany na obiekcie sakralnym. Nie ma ich te\u017c na ko\u015bciele w Kutnie.\n\n- Chc\u0105 zniszczy\u0107 katolik\u00f3w!!! - grzmi autor posta zamieszczonego w poniedzia\u0142ek na Facebooku na stronie Foilwave. Do posta do\u0142\u0105czona jest ulotka ze zdj\u0119ciem dzwonnicy ko\u015bcielnej, a na niej widoczne s\u0105 nadajniki telekomunikacyjne.\n\nNad ulotk\u0105 \u017c\u00f3\u0142tymi literami napisano: SPRZECIWIAMY SI\u0118 PROFANACJI KRZY\u017bA \u015aWI\u0118TEGO POPRZEZ UMIESZCZENIE NA NIM SZATA\u0143SKIEJ ANTENY 5G! Masoneria ju\u017c nawet nie kryje si\u0119 z tym, \u017ce celem ich dzia\u0142a\u0144 jest wybicie populacji POLAK\u00d3W KATOLIK\u00d3W - czytamy w tek\u015bcie. (Zachowali\u015bmy du\u017ce litery u\u017cyte w po\u015bcie).\n\nZ ulotki do\u0142\u0105czonej do zdj\u0119cia dowiadujemy si\u0119 te\u017c, \u017ce wierni z parafii pw. \u015bw. Alberta Chmielowskiego w \u0141odzi uwa\u017caj\u0105 obecno\u015b\u0107 nadajnik\u00f3w 5G zamontowanych na ich ko\u015bciele za \u201eprofanacj\u0119 symboli religijnych i obraz\u0119 uczu\u0107 wiernych\u201d. \u017b\u0105daj\u0105 \u201eich usuni\u0119cia\u201d.\n\nPost w ci\u0105gu jednego dnia zyska\u0142 137 udost\u0119pnie\u0144 i kilkadziesi\u0105t komentarzy. Udost\u0119pnili go u\u017cytkownicy Facebooka m.in. w grupie \u201ekoronawirus to \u015bciema!\u201d.\n\nO nadajnikach 5G zamontowanych \u201epotajemnie\u201d na dzwonnicy ko\u015bcio\u0142a w Kutnie poinformawa\u0142 r\u00f3wnie\u017c u\u017cytkownik Facebooka i mieszkaniec tego miasta. W po\u015bcie opublikowanym 8 kwietnia zamie\u015bci\u0142 on film pokazuj\u0105cy dzwonnic\u0119 ko\u015bcio\u0142a na Osiedlu Tarnowskiego z zamontowanymi na niej nadajnikami telekomunikacyjnymi. Post zyska\u0142 w ci\u0105gu miesi\u0105ca 11 tys udost\u0119pnie\u0144 i 419 tys. wy\u015bwietle\u0144.\n\nAni na dzwonnicy w \u0141odzi, ani na dzwonnicy w Kutnie nie ma nadajnik\u00f3w 5G.\n\n- To nie s\u0105 nadajniki 5G. Nadajniki na dzwonnicy wisz\u0105 od 20 lat - powiedzia\u0142 AFP ks. Przemys\u0142aw G\u00f3ra proboszcz parafii pw. \u015bw. Alberta Chmielowskiego w rozmowie telefonicznej we wtorek.\n\n - Umow\u0119 na udost\u0119pnienie wie\u017cy na cele telekomunikacyjne zawar\u0142a wiele lat temu \u0142\u00f3dzka kuria biskupia - doda\u0142. Ulotki parafian s\u0105 prawdziwe. Spraw\u0119 opisa\u0142 m.in. Dziennik \u0142\u00f3dzki tu.\n\nW parafii na Osiedlu Tarnowskiego w Kutnie dowiedzieli\u015bmy si\u0119, \u017ce nagranie powsta\u0142o podczas wiosennych prac konserwatorskich starych nadajnik\u00f3w przeprowadzonych przez jednego z operatora. Nadajniki sieci 3G i 4G wisz\u0105 na wie\u017cy od wielu lat.\n\n\u017be na wie\u017cy \u0142odzkiego ko\u015bcio\u0142a nie s\u0105 zamonotwane instalacje w standardzie 5G mo\u017cna sprawdzi\u0107 na mapie zasi\u0119gu jedynego operatora oferuj\u0105cego us\u0142ugi telekomunikacji najnowszej generacji w \u0141odzi. Instalacje w standardzie 5G zaznaczone s\u0105 na mapie na czerwono.\n\nWprowadzili\u015bmy do mapy adres parafii pw. \u015bw. Alberta Chmielowskiego w \u0141odzi, (oznaczony czerwon\u0105 pinezk\u0105) i uzyskali\u015bmy informacj\u0119, \u017ce adres nie jest obj\u0119ty zasi\u0119giem 5G. Dost\u0119pne na tym obszarze s\u0105 jedynie us\u0142ugi w standardzie LTE, co oznaczone jest na mapie operatora kolorem szarym.\n\n\u017be w Kutnie nie ma \u017cadnego operatora oferuj\u0105cego us\u0142ugi najnowszej generacji mo\u017cna sprawdzi\u0107 na tej mapie. Pokazuje ona instalacje sieci 5G na ca\u0142ym \u015bwiecie wed\u0142ug danych pozyskiwanych od operator\u00f3w oraz regulator\u00f3w telekomunikacyjnych. Mo\u017cna te\u017c skorzysta\u0107 z narz\u0119dzia nperf.com, kt\u00f3re precyzyjnie okre\u015bla jaka sie\u0107 dzia\u0142a w danym regionie. W Kutnie nie ma \u017cadnego operatora oferuj\u0105cego us\u0142ug najnowszej generacji.\n\nPonadto dowodem na to, \u017ce nadajniki telekomunikacyjne wisz\u0105 na wie\u017cy ko\u015bcio\u0142a w Kutnie od wielu lat s\u0105 zdj\u0119cia pochodz\u0105ce z narz\u0119dzia Google Maps Street View. To np. zdj\u0119cie pochodzi z 2013 r. i wida\u0107 na nim nadajniki telekomunikacyjne.\n\nW Polsce nie ma \u201eprawdziwego\u201d 5G\n\nWarto wiedzie\u0107, \u017ce \u017caden z polskich operator\u00f3w jeszcze nie oferuje \u201eprawdziwych\u201d us\u0142ug 5G, czyli dzia\u0142aj\u0105cych na pasmach cz\u0119stotliwo\u015bci do tego standardu przeznaczonych, tj. 700 MHz, 3,4-3,8 GHz oraz 26 GHz. Instalacje uruchomione niedawno w \u0141odzi dzia\u0142aj\u0105 na cz\u0119stotliwo\u015bci, na kt\u00f3rej funkcjonuj\u0105 nadajniki sieci 4G, czyli na cz\u0119stotliwo\u015bciach 800 MHz, 900 MHz, 1800 MHz, 2100 MHz oraz 2600 MHz.\n\nPojawienie si\u0119 fa\u0142szywej informacjo o zamontowanych nadajnikach 5G w ko\u015bciele pw. \u015bw. Alberta Chmielowskiego w \u0141odzi zbieg\u0142o si\u0119 z informacjami o uruchomieniu przez jednego z operator\u00f3w sieci 5G w \u0141odzi, o czym mo\u017cna przyczyta\u0107 m.in. tu, a tak\u017ce o uruchomieniu przez Politechnik\u0119 \u0141\u00f3dzk\u0105, 14 maja, sieci badawczej 5G, o czym mo\u017cna przeczyta\u0107 tu.\n\nEksperci podkre\u015blaj\u0105, \u017ce nowoczesna telefonia 5G instalowana jest w pierwszym rz\u0119dzie przy lotniskach, w centrach du\u017cych miast, tam gdzie s\u0105 du\u017ce skupiska ludzi i szybki internet jest najbardziej u\u017cyteczny. Ma ona umo\u017cliwi\u0107 pi\u0119\u0107dziesi\u0119cio-, a nawet stukrotne zwi\u0119kszenie pr\u0119dko\u015bci transmisji, a tak\u017ce zwielokrotnienie pojemno\u015bci sieci w por\u00f3wnaniu do obecnie wykorzystywanej sieci 4G. Technologia ta ma przyspieszy\u0107 m.in. rozw\u00f3j internetu, us\u0142ug telemedycyny, autonomicznych pojazd\u00f3w czy inteligentnych miast.\n\nMonta\u017c nadajnik\u00f3w telekomunikacyjnych na ko\u015bcio\u0142ach to od lat powszechna praktyka w wielu krajach, w tym w Polsce. Szczeg\u00f3lnie w ma\u0142ych miejscowo\u015bciach. By nie stawia\u0107 nowych wie\u017c operatorzy wykorzystuj\u0105 istniej\u0105ce wysokie budynki, takie jak ko\u015bcio\u0142y, bloki, czy wie\u017ce ci\u015bnie\u0144. Czasami stawia si\u0119 sztuczne drzewa, by wie\u017ca nie szpeci\u0142a krajobrazu. W krajach muzu\u0142ma\u0144skich nadajniki pojawiaj\u0105 si\u0119 czasem na minaretach lub na sztucznych palmach. Poni\u017cej kilka przyk\u0142ad\u00f3w.\n\nWraz z epidemi\u0105 koronawirusa, w sieci pojawi\u0142o si\u0119 mn\u00f3stwo nieprawdziwych tre\u015bci zwi\u0105zanych z 5G. Popularna sta\u0142a si\u0119 teoria, \u017ce przyczyn\u0105 pandemii jest w\u0142a\u015bnie ta nowa technologia. Anteny 5G maj\u0105 zabija\u0107 ptaki i negatywnie wp\u0142ywa\u0107 na ludzkie zdrowie. Wiele z tych teorii uda\u0142o nam si\u0119 obali\u0107. O rzekomo gin\u0105cych przez 5G ptakach mo\u017cna przyczyta\u0107 tu i tu, a o potajemnie stawianych w lasach masztach 5G tu.", "lang": "pl"}