{"title": "Sul lavoro ci sono davvero \u201cottime notizie\u201d?", "subtitle": "", "author": "pagellapolitica.it", "date": null, "vclaim_id": "vclaim-id-41128", "url": "https://pagellapolitica.it/dichiarazioni/8407/sul-lavoro-ci-sono-davvero-ottime-notizie", "vclaim": "\u00abContinua la serie delle OTTIME NOTIZIE sul fronte lavoro! [...]. Il tasso di disoccupazione \u00e8 sceso ancora, attestandosi per il quarto mese sotto la soglia del 10% (siamo al 9,5%!). E\u2019 il minimo di disoccupazione dal 2011 [...]. Anche la DISOCCUPAZIONE GIOVANILE continua a calare, con un mese di agosto che ha fatto registrare -1,3% rispetto a luglio. Sul fronte dell\u2019occupazione dei giovani tra 15 e 24 anni era dal 2010 che vedevamo dati simili!\u00bb\n\nL\u2019ex sottosegretario al Ministero del Lavoro ha anche aggiunto che \u00abla disoccupazione giovanile continua a calare, con un mese di agosto che ha fatto registrare -1,3 per cento rispetto a luglio. Sul fronte dell\u2019occupazione dei giovani tra 15 e 24 anni era dal 2010 che vedevamo dati simili\u00bb.\n\nMa sono davvero \u00abottime notizie\u00bb? Abbiamo verificato e c\u2019\u00e8 qualcosa di importante che il deputato del M5s non dice.\n\nS\u00ec, \u00e8 vero: secondo le rilevazioni Istat, ad agosto 2019 il tasso di disoccupazione era al 9,5 per cento; a luglio del 9,8 per cento; a giugno del 9,7 per cento; e a maggio del 9,9 per cento. Ad aprile 2019, invece, questa percentuale toccava la soglia del 10 per cento.\n\nCominardi ha poi aggiunto che anche la disoccupazione giovanile \u00e8 in calo ad agosto, precisamente dell\u20191,3 per cento rispetto al mese precedente. Dal 2010, secondo il deputato, non si vedevano dati simili sui giovani tra i 15 e i 24 anni.\n\nLe percentuali, che per Cominardi sono \u00abottime notizie sul fronte lavoro\u00bb, lasciano intendere ai lettori che in Italia ci sono sempre pi\u00f9 opportunit\u00e0 di lavoro, anche per i giovani. In realt\u00e0, se ci si addentra meglio nei numeri Istat, si scopre che le cose non stanno proprio cos\u00ec.\n\n\u00c8 vero che tra luglio e agosto 2019 il numero dei disoccupati \u00e8 calato di 87 mila unit\u00e0, ma questo \u00e8 dovuto in larga parte al fatto che \u00e8 aumentato il numero degli inattivi (+73 mila), ossia quella parte di popolazione che non lavora e non cerca lavoro e che non \u00e8 considerata nel calcolo del tasso di disoccupazione. Ad agosto 2019, il tasso di inattivit\u00e0 si \u00e8 attestato infatti al 34,5 per cento, con +0,2 per cento rispetto al mese prima.\n\nIl fatto \u00e8 stato notato da alcuni esperti, che hanno dato una lettura negativa della pubblicazione Istat. \u00abIl dato quindi non \u00e8 positivo, al contrario di quello che si possa intuire\u00bb, ha commentato su Twitter il presidente del Fondazione Adapt Francesco Seghezzi. \u00abLe persone smettono di cercare lavoro e passano da disoccupati a inattivi. Questo il dato centrale del mese di agosto\u00bb.\n\n\u00c8 vero, come abbiamo visto, che ad agosto scorso il tasso di disoccupazione giovanile \u00e8 sceso al 27,1 per cento, ma anche in questo ambito \u00e8 aumentato il tasso di inattivit\u00e0 (+1 per cento rispetto a luglio 2019, raggiungendo il 74,6 per cento), mentre \u00e8 diminuito il tasso di occupazione (-0,4 per cento).\n\n\u00abL\u2019occupazione aumenta solo per gli over 50, cala per tutti gli altri su base mensile\u00bb, ha commentato su Facebook Marta Fana, economista e autrice del libro Non \u00e8 lavoro, \u00e8 sfruttamento, edito nel 2018 da Laterza. \u00abRispetto al trimestre precedente, l\u2019aumento di 12mila tra i 15-34 anni \u00e8 solo un settimo di quel che guadagnano gli over 50\u00bb.\n\n\u00c8 vero che il tasso di disoccupazione generale e quello giovanile sono in calo ad agosto 2019, ma il miglioramento apparente \u00e8 dovuto soprattutto all\u2019aumento del numero degli inattivi (ossia da chi ha smesso di cercare lavoro) e all\u2019aumento degli occupati nella fascia di popolazione over 50.", "lang": "it"}