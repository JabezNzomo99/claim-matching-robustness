{"title": "Nei, Skam-Tarjei har ikke tjent millioner p\u00e5 bitcoin-program", "subtitle": "Artikkelen inng\u00e5r i en serie falske nyhetsartikler laget for \u00e5 lure deg til \u00e5 g\u00e5 inn i et bitcoin-program.", "author": "www.faktisk.no", "date": null, "vclaim_id": "vclaim-id-44045", "url": "https://www.faktisk.no/faktasjekker/geo/nei-skam-tarjei-har-ikke-tjent-millioner-pa-bitcoin-program", "vclaim": "I en sponset Facebook-post spres det n\u00e5 en lenke til en artikkel som ser ut som den er fra Dagbladet. Der er det bilde av skuespiller Tarjei Sandvik Moe, mest kjent for rollen som Isak i tv-serien Skam. Bildet av Moe hentet fra en gang han gjestet TV 2-programmet \u00abGod morgen Norge\u00bb.\n\nIf\u00f8lge artikkelen har den popul\u00e6re skuespilleren stilt opp p\u00e5 tv-programmet og fortalt om hvordan han brukte penger fra morens bankkort som innskudd og for \u00e5 tjene nok penger til \u00e5 kj\u00f8pe en ny Xbox-konsoll, men s\u00e5 skal inntjeningen ha g\u00e5tt over all forventning. Men akkurat hvor bra det tilsynelatende gikk, er det motstridende opplysninger om.\n\nI overskriften st\u00e5r det at han tjente \u00abmillioner\u00bb og at han kj\u00f8pte nytt hus til moren. Lenger ned i saken st\u00e5r det at 2000 kroner vokste til 63 005 kroner.\n\nDette er bare \u00e9n av opplysningene i saken som tyder p\u00e5 at artikkelen er falsk.\n\nDen ser ut som en Dagbladet-artikkel, med Dagbladets logo og fonter. Ansvarlig journalist for saken er \u00abRedaksjonen, Hegnar.no\u00bb. Dette kunne v\u00e6rt tilfelle i en ekte Dagbladet-artikkel, for Dagbladet og Hegnar.no utveksler artikler.\n\nMen adressen til nettstedet er ikke Dagbladet.no, men i stedet serveren Afillicircle.com\n\nAlle artikler som publiseres under merkevaren Dagbladet har adresse som inkluderer Dagbladet.no eller db.no. Artikler fra andre nettsteder, som dinside.no og kk.no kan ogs\u00e5 bli publisert p\u00e5 Dagbladets forside, men n\u00e5r du g\u00e5r inn p\u00e5 artikkelen har de logoer og innpakning fra sine respektive nettsider.\n\nHovedillustrasjonen er hentet fra da Tarjei Sandviks Moe bes\u00f8kte TV 2-programmet \u00abGod morgen Norge\u00bb, men i artikkelen heter personen Eivind, og det oppgis ikke noe etternavn.\n\nAlle lenker i saken g\u00e5r til det samme nettstedet, nemlig til der du registrerer deg for \u00e5 kj\u00f8pe bitcoin-programmet. Dette gjelder ogs\u00e5 lenkene til andre \u00abDagbladet-saker\u00bb i bunnen av artikkelen.\n\nArtikkelen er skrevet i en s\u00e5 entusiastisk hyllende tone at det er grunn til \u00e5 bli skeptisk. Seri\u00f8se medier bruker til vanlig et mer n\u00f8kternt spr\u00e5k, s\u00e6rlig n\u00e5 de omtaler et kommersielt produkt. Det st\u00e5r:\n\nVia sin agent, Aleksandra Mandic, bekrefter skuespiller Tarjei Sandvik Moe at han aldri har snakket om et bitcoin-programmet p\u00e5 \u00abGod morgen Norge\u00bb.\n\n\u2013 Han har ikke noe med Bitcoin-Code \u00e5 gj\u00f8re og han brukes her i falsk markedsf\u00f8ring. Ingen ting av dette stemmer, skriver Mandic i en e-post.\n\nI den oppdiktede historien st\u00e5r det at programleder V\u00e5r Staude i l\u00f8pet av programmet registrerte seg som bruker av Bitcoin-Code, og i l\u00f8pet av \u00e5tte minutter vokste innsatsen p\u00e5 2000 kroner til hele 3942 kroner.\n\nProgramleder V\u00e5r Staude har tidligere sagt til Faktisk.no at alt som er skrevet p\u00e5 slike falske sider om bitcoin p\u00e5 \u00abGod morgen Norge\u00bb er oppspinn. Hun har ogs\u00e5 avkreftet at hun har investert i noe bitcoin-program.\n\nDette er nemlig ikke f\u00f8rste gang det publiseres saker om at gjester i programmet hennes har tjent store penger. B\u00e5de investor Idar Vollvik, shippingmilliard\u00e6r John Fredriksen, oljefondsjef Yngve Slyngstad, komiker Kristan Valen, finansminister Siv Jensen og statsminister Erna Solberg har blitt utnyttet i sv\u00e6rt liknende historier.\n\nDisse historiene har sett ut som CNN- og NRK-artikler. Alle med det form\u00e5l \u00e5 narre leseren til \u00e5 registrere seg for bitcoin-programmet.\n\nF\u00f8rste gang Faktisk.no omtalte bitcoin-annonser forkledd som ekte journalistikk var da vi fortalte om hvordan fysikkgeniet Stephen Hawking ble misbrukt i annonser laget for \u00e5 lure norske nettbrukere.\n\nDen falske artikkelen om SKAM-Tarjei er publisert p\u00e5 domenet affilicircle.com. P\u00e5 hovedsiden deres er det norsk og engelsk tekst om hverandre. Det oppgis fire navn p\u00e5 \u00abour team\u00bb, men bare et felles telefonnummer og en felles e-postadresse for kontakt. Ringer vi nummeret er det bare et raskt opptattsignal. Og en e-post har s\u00e5 langt ikke blitt besvart.\n\nBildes\u00f8k av de fire personene i \u00abour team\u00bb viser at de samme bildene er \u00e5 finne p\u00e5 en rekke andre nettsider for tjenester i blant annet Russland, India og Brasil.\n\nDomenet affilicircle.com ble registrert 9. desember i fjor, og i likhet med hva som har v\u00e6rt tilfelle for domenene til de tidligere falske nyhetsartiklene om bitcoin, har personene bak affilicircle.com gjemt seg bak en anonymiseringstjenesten Whoisguard protected, som er registrert i Panama.\n\nSelve serveren ligger i en skytjeneste levert av Linode, et selskap registrert i New Jersey, USA.\n\nFlere av de tidligere liknende falske bitcoin-nyhetsartiklene har ligget p\u00e5 domener som vi har sporet til en malaysisk statsborger. Da Faktisk.no snakket med ham i oktober i fjor, avviste han \u00e5 ha noe med innholdet p\u00e5 sidene \u00e5 gj\u00f8re. Han leide bare ut serverplass, var svaret.\n\nDe falske nyhetsartiklene om andre kjente nordmenn har det siste \u00e5ret dukket opp p\u00e5 en rekke adresser som etterlikner ekte nyhetssteder. I l\u00f8pet av det siste \u00e5ret har Faktisk.no registrert slike falske artikler p\u00e5 24 ulike domenener. Alle artiklene er p\u00e5 norsk eller har innhold rettet mot nordmenn.\n\nFlere av adressene er ikke lenger aktive. De har blitt opprettet for \u00e5 virke en periode og s\u00e5 blitt stengt ned. Selv om adressene varierer og de falske nyhetsartiklene er noe forskjellige, er form\u00e5let med artiklene det samme: \u00c5 f\u00e5 nordmenn til \u00e5 registrerer seg for produktene Bitcoin-Code eller Bitcoin Revolution.\n\nFacebook brukes aktivt til \u00e5 spre innholdet. Den siste artikkelen om SKAM-Tarjei blir sponset p\u00e5 Facebook fra brukerkontoen JDL Business Today. Trykker du p\u00e5 \u00abinfo and adds\u00bb-menyen til venstre p\u00e5 denne siden, st\u00e5r det at annonsen for tiden spres i \u00abditt omr\u00e5de\u00bb:\n\nFacebook har flere ganger merket disse sidene som falske, og vist til Faktisk.no sine artikler. Bakmennenes svar p\u00e5 dette ser ut til \u00e5 v\u00e6re kontinuerlig republisering p\u00e5 nye url-er og i litt ny innpakning.\n\nTwitter brukes ogs\u00e5 i spredningen. I likhet med registreringen av affilicircle.com, ble ogs\u00e5 Twitter-kontoen @ArpinKrista registrert i desember i fjor.\n\nS\u00e5 langt har hun tvitret mye kattebilder og visdomsord, men hun sponser ogs\u00e5 Twitter-meldinger i norske feeder. Nylig har hun(?) sponset en falsk CNN-artikkel med mye av det samme innholdet som i den falske Dagbladet-artikkelen om SKAM-Tarjei.\n\nLenken til den falske CNN-artikkelen g\u00e5r via Smartanance.com som har gjemt sine bakmenn p\u00e5 akkurat samme m\u00e5te som Affillicircle.com\n\nDenne falske CNN-artikkelen ligger p\u00e5 domenet Top-topic.co - opprinnelig et colombiansk domene, men dette kan v\u00e6re brukt fra hvor som helst i verden.\n\nDen falske Dagbladet-artikkelen om hvordan \u00abEivind\u00bb tjente store bel\u00f8p p\u00e5 et bitcoin-program er oppdiktet.\n\nArtikkelen er forkledd som en Dagbladet-artikkel, men redaksjonen i avisen har ingenting med denne artikkelen \u00e5 gj\u00f8re.\n\nTV 2s \u00abGod morgen Norge\u00bb har aldri hatt omtale av dette produktet.\n\nSaken er illustrert med skuespiller Tarjei Sandvik Moe, kjent fra rollen som Isak i SKAM. Han har ingenting med bitcoin-produktet \u00e5 gj\u00f8re og har aldri snakket om bitcoin p\u00e5 \u00abGod morgen Norge\u00bb.\n\nSaken med SKAM-Tarjei er den siste i en rekke slike oppdiktede nyhetssaker laget for \u00e5 narre norske brukere til \u00e5 registrere seg for to ulike bitcoin-program.\n\nBakmennene bruker sponsing p\u00e5 Facebook og Twitter for \u00e5 spre disse oppdiktede artiklene i Norge.", "lang": "no"}