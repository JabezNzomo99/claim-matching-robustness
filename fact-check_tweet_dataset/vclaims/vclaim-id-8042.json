{"title": "Konkordat dzie\u0142em SLD? Sprawdzamy wypowied\u017a Joanny Senyszyn", "subtitle": "Joanna Senyszyn o tym, \u017ce powszechne twierdzenie, \u017ce konkordat jest dzie\u0142em SLD, jest b\u0142\u0119dne. Poddajemy analizie to, co powiedzia\u0142a Joanna Senyszyn.", "author": "demagog.org.pl", "date": null, "vclaim_id": "vclaim-id-8042", "url": "https://demagog.org.pl/wypowiedzi/konkordat-dzielem-sld-sprawdzamy-wypowiedz-joanny-senyszyn/", "vclaim": "Konkordat mi\u0119dzy Stolic\u0105 Apostolsk\u0105 i Rzecz\u0105pospolit\u0105 Polsk\u0105 rzeczywi\u015bcie zawarto 28 lipca 1993 roku w trakcie dzia\u0142ania rz\u0105du Hanny Suchockiej, kt\u00f3rego kadencja trwa\u0142a od 11 lipca 1992 r. do 25 pa\u017adziernika 1993 r.\n\nLata 1993-1997 to okres dzia\u0142ania Sejmu II kadencji, w trakcie kt\u00f3rego wi\u0119kszo\u015b\u0107 w parlamencie mia\u0142a koalicja SLD i PSL. Jednak w tym czasie prace legislacyjne po\u015bwi\u0119cone konkordatowi ci\u0105gle trwa\u0142y.\n\nDnia 30 czerwca 1994 r. Sejm na 24. posiedzeniu rozpatrywa\u0142 w pierwszym czytaniu rz\u0105dowy projekt ustawy o ratyfikacji konkordatu mi\u0119dzy Stolic\u0105 Apostolsk\u0105 a Rzecz\u0105pospolit\u0105 Polsk\u0105. Minister spraw zagranicznych Andrzej Olechowski przedstawiaj\u0105c projekt ustawy stwierdzi\u0142 wtedy m.in. \u017ce:\n\n\u201eRz\u0105d, w kt\u00f3rego imieniu przemawiam, nie uczestniczy\u0142 w negocjowaniu tekstu konkordatu. Chc\u0119 to podkre\u015bli\u0107. Niezale\u017cnie jednak od tego, kt\u00f3ry z rz\u0105d\u00f3w Rzeczypospolitej Polskiej negocjuje i podpisuje umowy mi\u0119dzynarodowe, obowi\u0105zek wywi\u0105zania si\u0119 z zaci\u0105gni\u0119tych zobowi\u0105za\u0144 ci\u0105\u017cy na pa\u0144stwie. Rz\u0105d premiera Pawlaka pragnie, z pomoc\u0105 Wysokiej Izby, wywi\u0105za\u0107 si\u0119 ze zobowi\u0105zania, kt\u00f3re w lipcu ubieg\u0142ego roku Rzeczpospolita zaci\u0105gn\u0119\u0142a wobec Stolicy Apostolskiej\u201e.\n\nW dyskusji nad projektem w imieniu klubu parlamentarnego Sojuszu Lewicy Demokratycznej g\u0142os zabra\u0142 wtedy pose\u0142 Longin Pastusiak, kt\u00f3ry powiedzia\u0142 m.in.:\n\n\u201eUwa\u017camy, \u017ce w pe\u0142ni mo\u017cliwe by\u0142o wynegocjowanie takiego tekstu konkordatu, kt\u00f3ry Wysoka Izba mog\u0142aby przyj\u0105\u0107 jednog\u0142o\u015bnie. By\u0142oby to w interesie pa\u0144stwa, spo\u0142ecze\u0144stwa polskiego i Ko\u015bcio\u0142a katolickiego, kt\u00f3rego spo\u0142eczn\u0105 rol\u0119 doceniamy.\n\nJednak nie w tym kierunku posz\u0142y wysi\u0142ki negocjator\u00f3w, co \u2013 jak obecnie \u0142atwo stwierdzi\u0107 \u2013 wywo\u0142a\u0142o polityczny problem. Mo\u017cna go by\u0142o unikn\u0105\u0107 w interesie nas wszystkich: i wierz\u0105cych, i niewierz\u0105cych. Chc\u0105c stworzy\u0107 mo\u017cliwo\u015b\u0107 wypowiedzenia si\u0119 w sprawie konkordatu wszystkim stronom i wys\u0142uchania r\u00f3\u017cnych argument\u00f3w, Sojusz Lewicy Demokratycznej przed\u0142o\u017cy\u0142 w\u0142a\u015bnie ten projekt uchwa\u0142y, kt\u00f3ry mia\u0142em przyjemno\u015b\u0107 Wysokiej Izbie wcze\u015bniej przedstawi\u0107.\n\nChcia\u0142bym r\u00f3wnocze\u015bnie zwr\u00f3ci\u0107 uwag\u0119 ewentualnym krytykom stanowiska Sojuszu Lewicy Demokratycznej, aby nie postrzegali naszego klubu jako przeciwnik\u00f3w konkordatowej regulacji statusu prawnego Ko\u015bcio\u0142a katolickiego w pa\u0144stwie. W naszych oficjalnych deklaracjach takiego stanowiska nie wyra\u017cali\u015bmy.\n\nMamy natomiast konkretne w\u0105tpliwo\u015bci i zastrze\u017cenia co do niekt\u00f3rych artyku\u0142\u00f3w konkordatu, kt\u00f3re wymagaj\u0105 wyja\u015bnienia w dalszych pracach legislacyjnych. Dlatego te\u017c Klub Parlamentarny Sojuszu Lewicy Demokratycznej opowiada si\u0119 za przekazaniem konkordatu do Komisji Nadzwyczajnej i odbyciem drugiego czytania po wej\u015bciu w \u017cyciu konstytucji Rzeczypospolitej Polskiej\u201e.\n\nOstatecznie dnia 1 lipca 1994 r. Sejm podj\u0105\u0142 w g\u0142osowaniu (za \u2013 201 pos\u0142\u00f3w, przeciw \u2013 185, wstrzyma\u0142o si\u0119 \u2013 13) uchwa\u0142\u0119 o trybie prac nad ustaw\u0105 o ratyfikacji konkordatu mi\u0119dzy Stolic\u0105 Apostolsk\u0105 a Rzecz\u0105pospolit\u0105 Polsk\u0105 i skierowa\u0142 rz\u0105dowy projekt tej ustawy do Komisji Nadzwyczajnej. Jej przewodnicz\u0105cym zosta\u0142 pose\u0142 klubu SLD \u2013 Zbigniew Siemi\u0105tkowski.\n\nKomisja mia\u0142a na celu w szczeg\u00f3lno\u015bci oceni\u0107 skutki prawne uchwalenia ustawy ratyfikacyjnej oraz zgodno\u015b\u0107 konkordatu z ustaw\u0105 zasadnicz\u0105. W przypadku pierwszego zadania (okre\u015blone w \u00a71) narzucono termin zako\u0144czenia prac do 31 stycznia 1995 r. (zmieniony p\u00f3\u017aniej na 15 marca 1995 r.), natomiast wobec drugiego (\u00a72) ustalono, \u017ce w tym zakresie prace zostan\u0105 zako\u0144czone najp\u00f3\u017aniej w ci\u0105gu 2 miesi\u0119cy od uchwalenia projektu Konstytucji. Sta\u0142o si\u0119 to w dniu 2 kwietnia 1997 r. w zwi\u0105zku z czym prace komisji trwa\u0142y ostatecznie do 19 czerwca 1997 roku. Od ca\u0142o\u015bciowego sprawozdania z prac komisji niejako uzale\u017cniono przej\u015bcie do drugiego czytania nad projektem ustawy o wyra\u017ceniu zgody na ratyfikacj\u0119, co skutecznie rozci\u0105gn\u0119\u0142o w czasie prace legislacyjne nad projektem ustawy.\n\nUstawa o wyra\u017ceniu zgody na ratyfikacj\u0119 konkordatu zosta\u0142a poddana pod g\u0142osowanie i uchwalona dopiero 8 stycznia 1998 r., za czas\u00f3w Sejmu III kadencji (1997-2001) w kt\u00f3rym wi\u0119kszo\u015b\u0107 stanowi\u0142a koalicja AWS i UW. Sojusz Lewicy Demokratycznej g\u0142osowa\u0142 niemal w ca\u0142o\u015bci przeciw (154 g\u0142osy przeciw, 1 za, 1 g\u0142os wstrzymuj\u0105cy si\u0119).", "lang": "pl"}