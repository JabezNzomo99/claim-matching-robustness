{"title": "Nei, politikerne har ikke gitt far rett til mer permisjon enn mor", "subtitle": "B\u00e5de mor og far har rett til 15 uker hver. Resten kan de dele som de vil.", "author": "www.faktisk.no", "date": null, "vclaim_id": "vclaim-id-19720", "url": "https://www.faktisk.no/faktasjekker/A27/nei-politikerne-har-ikke-gitt-far-rett-til-mer-permisjon-enn-mor", "vclaim": "Rett f\u00f8r sommerferien vedtok Stortinget endringer i foreldrepermisjonen. Blant endringene var en utvidelse av fedrekvoten fra 10 til 15 uker. Dette utl\u00f8ste en kronikk i Morgenbladet, som har skapt stort engasjement p\u00e5 sosiale medier.\n\nKronikken med tittelen \u00abFor barnas skyld, tenk p\u00e5 mor\u00bb er delt nesten 4000 ganger, og har f\u00e5tt 7600 kommentarer og nesten 22 000 reaksjoner p\u00e5 Facebook. I teksten kritiserer l\u00e6rer p\u00e5 Steinerskolen i Oslo, Hanne Weisser, politikerne for \u00e5 gi permisjon til far p\u00e5 bekostning av mor. I ingressen st\u00e5r det:\n\nOgs\u00e5 da Weisser m\u00f8tte Dagsavisens debattredakt\u00f8r Bente Rognan Gravklev i NRKs Dagsnytt 18, hevdet hun at fedre n\u00e5 har rett til mer permisjon enn m\u00f8dre. Stemmer det?\n\n\u2013 Begge har \u00f8remerket 15 uker permisjon hver. I tillegg har alle fedre etter arbeidsmilj\u00f8loven rett p\u00e5 to uker permisjon etter f\u00f8dselen. Ikke alle har krav p\u00e5 l\u00f8nn, men alle offentlig ansatte og ansatte i virksomheter tilknyttet Virke, f\u00e5r i alle fall full l\u00f8nn i disse to ukene, sier Weisser til Faktisk.no.\n\nHun mener dermed at fedre har krav p\u00e5 17 uker permisjon, mens m\u00f8dre bare har krav p\u00e5 15 uker.\n\n\u2013 Hva med de tre ukene m\u00f8dre m\u00e5 ta f\u00f8r termindato?\n\n\u2013 De kan man ikke regne med, det er ikke tid med barnet. Disse ukene er en form for sykemelding, og man mister dem dersom barnet blir f\u00f8dt for tidlig, sier Weisser.\n\n\u2013 Det er mors tid hjemme med barnet som er avgj\u00f8rende, og da kan man ikke ta med ukene f\u00f8r barnet blir f\u00f8dt.\n\nMer permisjon og mer til far\n\nFedrekvoten ble innf\u00f8rt av Stortinget i 1993. Da var fire av foreldrepermisjonens 42 uker forbeholdt far. I perioden 2005\u201314 \u00f8kte b\u00e5de fedrekvoten og den totale lengden p\u00e5 foreldrepermisjonen gradvis.\n\nI 2015 ble fedrekvoten for f\u00f8rste gang redusert. Etter \u00f8kningen i 2018, er kvoten som er forbeholdt far \u00e9n uke lengre enn den var i 2014. Den totale permisjonstiden har ikke blitt forlenget siden 2014.\n\nForeldrepenger utbetales i 49 uker hvis man velger 100 prosent dekningsgrad og 59 uker ved 80 prosent dekningsgrad. For foreldre som f\u00e5r barn etter 1. juli 2018, skal permisjonen fordeles slik, if\u00f8lge Nav:\n\u2022 Fellesperiode p\u00e5 16 eller 26 uker (avhengig av dekningsgrad) som foreldrene kan dele som de vil.\n\u2022 Mor m\u00e5 ta minimum tre uker permisjon rett f\u00f8r termindato. Disse ukene er ikke inkludert i m\u00f8drekvoten p\u00e5 15 uker.\n\u2022 Hvis barnet blir f\u00f8dt f\u00f8r termin, mister mor resten av de tre ukene. Hun har likevel krav p\u00e5 minimum 15 uker permisjon etter f\u00f8dselen.\n\u2022 Hvis barnet blir f\u00f8dt etter termin, vil dagene fra termindato og fram til f\u00f8dselen trekkes fra fellesperioden. Mor mister alts\u00e5 ikke noe av sin kvote hvis hun g\u00e5r over termin.\n\u2022 De f\u00f8rste seks ukene etter f\u00f8dselen er forbeholdt mor og tas av m\u00f8drekvoten.\n\nIf\u00f8lge Arbeidsmilj\u00f8loven har far, medmor eller den som bist\u00e5r mor under graviditeten rett til to uker omsorgspermisjon i forbindelse med f\u00f8dselen. Det er disse to ukene Hanne Weisser inkluderer n\u00e5r hun p\u00e5st\u00e5r at politikerne har gitt far rett til mer permisjon enn mor.\n\nDen som tar denne permisjon har ikke lovfestet rett p\u00e5 l\u00f8nn, men mange er omfattet av tariffavtaler som p\u00e5legger arbeidsgiver \u00e5 gi l\u00f8nnet permisjon. Blant disse er ansatte i offentlig sektor.\n\nP\u00e5 Nav sine nettsider om foreldrepenger til far st\u00e5r det:\n\nKronikken til Weisser handler om endringene i foreldrepermisjonen. Omsorgspermisjonen i forbindelse med f\u00f8dsel er en annen ordning, og gir heller ikke lovfestet rett til permisjon med l\u00f8nn. Den er heller ikke forbeholdt far, men den som bist\u00e5r mor, uavhengig av slektskap. Vi velger derfor \u00e5 se bort fra disse to ukene n\u00e5r vi skal sammenligne mor og fars permisjonstid etter lovendringen.\n\nFar har ikke rett p\u00e5 mer\n\nDa st\u00e5r vi igjen med f\u00f8lgende fakta:\n\u2022 Mor har rett p\u00e5 15 uker av permisjonen. I tillegg m\u00e5 hun ta minimum tre uker f\u00f8r termin.\n\u2022 Far har rett p\u00e5 15 uker av permisjonstiden.\n\u2022 Hvis mor tar hele fellesperioden, f\u00e5r hun til sammen 34 eller 44 uker av permisjonen. Tre uker er f\u00f8r termindato, mens 31 eller 41 uker er etter termindato.\n\u2022 Hvis far tar hele fellesperioden, f\u00e5r han 31 eller 41 uker av permisjonen.\n\nDet er derfor ikke er riktig at \u00abpolitikerne har gitt far rett til mer permisjon enn mor\u00bb. Begge foreldre har rett til 15 uker etter at barnet er f\u00f8dt, alts\u00e5 like mye permisjon. I tillegg har mor rett til tre uker f\u00f8r termindato.\n\nHanne Weisser inkluderer to uker omsorgspermisjon etter f\u00f8dselen n\u00e5r hun p\u00e5st\u00e5r at far har rett p\u00e5 mer permisjon enn mor. Vi velger \u00e5 ikke ta med disse ukene i regnestykket siden de ikke er en del av foreldrepengeperioden. I tillegg har ikke alle fedre krav p\u00e5 l\u00f8nn i disse to ukene.", "lang": "no"}