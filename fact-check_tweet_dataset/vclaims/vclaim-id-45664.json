{"title": "Nie, w Polsce z powodu Covid-19 zmar\u0142o ponad tysi\u0105c os\u00f3b", "subtitle": "W sieci pojawi\u0142y si\u0119 informacje, wed\u0142ug kt\u00f3rych liczba zmar\u0142ych z powodu koronawirusa w Polsce to 200 os\u00f3b. Dowodem ma by\u0107 pismo z Ministerstwa Zdrowia. Dokument jest autentyczny, ale ujmuje tylko zgony os\u00f3b bez chor\u00f3b wsp\u00f3\u0142istniej\u0105cych. Twierdzenie, \u017ce w Polsce zmar\u0142o z powodu Covid-19 tylko 200 os\u00f3b to manipulacja. Od pocz\u0105tku epidemii w Polsce zmar\u0142o ponad 1100 os\u00f3b, w tym", "author": "sprawdzam.afp.com", "date": "2020-06-03T14:31:09+02:00", "vclaim_id": "vclaim-id-45664", "url": "https://sprawdzam.afp.com/nie-w-polsce-z-powodu-covid-19-zmarlo-ponad-tysiac-osob", "vclaim": "Nie, w Polsce z powodu Covid-19 zmar\u0142o ponad tysi\u0105c os\u00f3b\n\nW sieci pojawi\u0142y si\u0119 informacje, wed\u0142ug kt\u00f3rych liczba zmar\u0142ych z powodu koronawirusa w Polsce to 200 os\u00f3b. Dowodem ma by\u0107 pismo z Ministerstwa Zdrowia. Dokument jest autentyczny, ale ujmuje tylko zgony os\u00f3b bez chor\u00f3b wsp\u00f3\u0142istniej\u0105cych. Twierdzenie, \u017ce w Polsce zmar\u0142o z powodu Covid-19 tylko 200 os\u00f3b to manipulacja. Od pocz\u0105tku epidemii w Polsce zmar\u0142o ponad 1100 os\u00f3b, w tym 200 bez chor\u00f3b wsp\u00f3\u0142istniej\u0105cych.\n\n- Przed chwil\u0105 dzwoni\u0142em do Departamentu Zdrowia Publicznego i Rodziny Ministerstwa Zdrowia - napisa\u0142 \u0141ukasz Zakrzewski, radny Rady Miejskiej w Gi\u017cycku i by\u0142y kandydat do Sejmu z ramienia Kukiz'15.\n\nPismo, kt\u00f3re udost\u0119pni\u0142 Zakrzewski od kilku dni kr\u0105\u017cy w sieci. Ma by\u0107 dowodem na to, \u017ce w Polsce jest du\u017co mniej ofiar ni\u017c m\u00f3wi\u0105 rz\u0105dz\u0105cy, a wprowadzone restrykcje s\u0105 nieproporcjonalnie du\u017ce w stosunku do liczby zmar\u0142ych. Pismo ukaza\u0142o si\u0119 r\u00f3wnie\u017c na stronie og\u00f3lnopolskiego stowarzyszenia STOP NOP, kt\u00f3re podwa\u017ca bezpiecze\u0144stwo szczepionek i kwestionuje zasad\u0119 ich obowi\u0105zkowo\u015bci (1, 2, 3).\n\nDu\u017cymi literami na czerwonym tle wybija si\u0119 napis \u201eMamy to\u201d i liczba \u201e200\u201d opatrzona wykrzyknikami. Ma\u0142o kto zauwa\u017cy napis ma\u0142ymi literami, \u017ce chodzi o osoby zmar\u0142e na Covid-19 bez chor\u00f3b wsp\u00f3\u0142istniej\u0105cych.\n\nW ci\u0105gu pi\u0119ciu dni post na stronie zyska\u0142 blisko 145 tys. polubie\u0144 i 3 tys. udost\u0119pnie\u0144. W\u015br\u00f3d 300 komentarzy dominowa\u0142y g\u0142osy zdziwienia, ale tak\u017ce brak wiary w autentyczno\u015b\u0107 pisma i krytyka pod adresem rz\u0105du. - \u201eOooo!!! To czemu w wiadomo\u015bciach w telewizji u\u015bmiercili tysi\u0105ce? Gdzie odpowiedzialno\u015b\u0107? Kto ludziom zap\u0142aci za ten strach? - dopytywa\u0142 jeden z komentuj\u0105cych.\n\nZapytali\u015bmy resort zdrowia o prawdziwo\u015b\u0107 pisma. - Jest autentyczne - m\u00f3wi Jaros\u0142aw Rybarczyk z biura komunikacji ministerstwa zdrowia.\n\n - Odpowiada na konkretne pytanie o dane dotycz\u0105ce zgon\u00f3w os\u00f3b bez chor\u00f3b wsp\u00f3\u0142istniej\u0105cych. Taka by\u0142a dok\u0142adna odpowied\u017a ministerstwa. Oczywi\u015bcie, \u017ce dane te nale\u017cy czyta\u0107 \u0142\u0105cznie z og\u00f3lnymi danymi publikowanymi przez ministerstwo. Niczego tu nie zatajamy - dodaje.\n\nWed\u0142ug dziennego raportu z 19 maja opublikowanego przez ministerstwo na Twitterze, w Polsce do tego dnia zmar\u0142o 948 os\u00f3b.\n\nDo 4 czerwca, w Polsce od pocz\u0105tku epidemii zmar\u0142o 1117 os\u00f3b.\n\nWarto te\u017c spojrze\u0107 na dane Unii Europejskiej i na stron\u0119 prowadzon\u0105 przez Europejskie Centrum Zapobiegania i Kontroli Chor\u00f3b. Z tabeli wynika, \u017ce odsetek zgon\u00f3w bez innych schorze\u0144 w UE jest na poziomie 13,1 proc. Zaznaczyli\u015bmy to czerwonym k\u00f3\u0142kiem.\n\nLekarze s\u0105 zgodni co do tego, \u017ce wi\u0119kszo\u015b\u0107 chor\u00f3b wsp\u00f3\u0142towarzysz\u0105cych nie doprowadzi\u0142aby do zgon\u00f3w gdyby nie Covid-19. Z wi\u0119kszo\u015bci\u0105 z nich (np. z chorobami kr\u0105\u017cenia, nadci\u015bnieniem, oty\u0142o\u015bci\u0105, cukrzyc\u0105) osoby te mog\u0142yby jeszcze d\u0142ugo \u017cy\u0107. Ostra niewydolno\u015b\u0107 kr\u0105\u017cenia, kt\u00f3r\u0105 wywo\u0142uje Covid-19 powoduje, \u017ce uk\u0142ad kr\u0105\u017cenia cz\u0119\u015bciowo traci swoj\u0105 zdolno\u015b\u0107 do zaopatrywania organizmu w tlen i substancje od\u017cywcze. To skutkuje ich niedokrwieniem, a w konsekwencji jest przyczyn\u0105 niewydolno\u015bci serca, czyli m\u00f3wi\u0105c potocznie zawa\u0142\u00f3w serca. Odsetek zgon\u00f3w na Covid-19 z powodu chor\u00f3b uk\u0142adu kr\u0105\u017cenia jest na poziomie 17,3 proc., z powodu chor\u00f3b uk\u0142adu odechowego 12 proc., a z powodu cukrzycy wynosi 14,4 proc. Zaznaczyli\u015bmy to \u017c\u00f3\u0142tymi k\u00f3\u0142kami.\n\n- Czy mo\u017cna m\u00f3wi\u0107, \u017ce osoby te zmar\u0142y tylko na zawa\u0142 serca, astm\u0119 czy te\u017c cukrzyc\u0119, a nie na Covid-19? Nie, to nieprawda. Z takimi schorzeniami jak astma, cukrzyca, nadci\u015bnienie, a nawet wieloma rodzajami nowotwor\u00f3w, przy dzisiejszej d\u0142ugo\u015bci \u017cycia, mog\u0142yby one \u017cy\u0107 jeszcze wiele lat - t\u0142umaczy dr Pawe\u0142 Grzeszowski, immunolog, ekspert profilaktyki zaka\u017ce\u0144 ze Szko\u0142y Zdrowia Publicznego.\n\nBardzo trudno ustali\u0107 prawid\u0142ow\u0105 przyczyn\u0119 \u015bmierci. Lekarz wypisuj\u0105cy kart\u0119 zgonu, wype\u0142nia wiele rubryk. Musi wpisa\u0107 pierwotn\u0105 przyczyn\u0119 zgonu, a tak\u017ce wt\u00f3rn\u0105 i bezpo\u015bredni\u0105. Te dane id\u0105 do statystyk medycznych. W przypadku os\u00f3b starszych i schorowanych - a te dominuj\u0105 w\u015br\u00f3d zmar\u0142ych na Covid-19 - ustalenie, co jest pierwotn\u0105 przyczyn\u0105 \u015bmierci nie zawsze jest proste. Tym badziej je\u015bli nie by\u0142y zrobione testy.\n\nOsoby kwestionuj\u0105ce istnienie pandemii cz\u0119sto operuj\u0105 zmanipulowanymi danymi, by dowie\u015b\u0107, \u017ce wirus nie jest tak gro\u017any. Cz\u0119stym ich argumentem jest wykazywanie, \u017ce przypadki grypy s\u0105 du\u017co gro\u017aniejsze ni\u017c Covid-19.\n\nPodsumowuj\u0105c, informacje o tym, \u017ce w Polsce z powodu Covid-19 zmar\u0142o 200 os\u00f3b do 19 maja, s\u0105 nieprecyzyjne. Podanie takich danych bez podania wszystkich danych wprowadza w b\u0142\u0105d. W Polsce z powodu koronawirusa zmar\u0142o ponad 1100 os\u00f3b, w tym 200 bez chor\u00f3b wsp\u00f3\u0142istniej\u0105cych. Tak powinna brzmie\u0107 informacja.", "lang": "pl"}