{"title": "Czy Rzecznik Praw Obywatelskich mo\u017ce wsp\u00f3\u0142pracowa\u0107 z zagranicznymi instytucjami?", "subtitle": "Czy Rzecznik Praw Obywatelskich mo\u017ce wsp\u00f3\u0142pracowa\u0107 z\u00a0zagranicznymi instytucjami? Sprawdzamy co na ten temat powiedzia\u0142 Adam Bodnar.", "author": "demagog.org.pl", "date": null, "vclaim_id": "vclaim-id-16132", "url": "https://demagog.org.pl/wypowiedzi/czy-rzecznik-praw-obywatelskich-moze-wspolpracowac-z-zagranicznymi-instytucjami/", "vclaim": "Czy Rzecznik Praw Obywatelskich mo\u017ce wsp\u00f3\u0142pracowa\u0107 z zagranicznymi instytucjami?\n\nZgodnie z art. 17a, Ustawy z dnia 15 lipca 1987 r. o Rzeczniku Praw Obywatelskich, Rzecznik wsp\u00f3\u0142pracuje z zagranicznymi i mi\u0119dzynarodowymi organami i organizacjami na rzecz ochrony wolno\u015bci i praw cz\u0142owieka i obywatela, tak\u017ce w zakresie r\u00f3wnego traktowania.\n\nW prawie mi\u0119dzynarodowym kluczowym dokumentem dotycz\u0105cym instytucji ochrony praw cz\u0142owieka jest rezolucja Zgromadzenia Og\u00f3lnego ONZ nr 48/134 z 29 grudnia 1993 r. ( zawarte w niej tzw. Zasady Paryskie).\n\nRezolucja dotyczy krajowych instytucji promocji i ochrony praw cz\u0142owieka. W aneksie zosta\u0142y zawarte zasady odnosz\u0105ce si\u0119 do statusu, kompetencji oraz obowi\u0105zk\u00f3w takich instytucji (s. 4 \u2013 5). Zosta\u0142o stwierdzone, \u017ce instytucja krajowa powinna mie\u0107 poni\u017csze obowi\u0105zki:\n\n\u201eWsp\u00f3\u0142praca z ONZ lub organizacj\u0105 dzia\u0142aj\u0105c\u0105 pod auspicjami ONZ, instytucjami regionalnymi i krajowymi innych pa\u0144stw, kt\u00f3re s\u0105 kompetentne w zakresie promocji i ochrony praw cz\u0142owieka\u201d.\n\nInnym dokumentem odnosz\u0105cym si\u0119 do Zasad Paryskich jest Rezolucja nr 1959/2013 Zgromadzenia Parlamentarnego Rady Europy w sprawie wzmocnienia instytucji rzecznika praw obywatelskich w Europie, kt\u00f3ra stwierdza, i\u017c istotn\u0105 rol\u0119 w koordynacji dzia\u0142a\u0144 krajowych rzecznik\u00f3w praw obywatelskich w UE odgrywa Europejski Rzecznik Praw Cz\u0142owieka oraz Komisarz Praw Cz\u0142owieka Rady Europy. Zatem stwierdza wprost o wsp\u00f3\u0142pracy RPO z instytucjami UE. Ponadto, rezolucja zach\u0119ca do ubiegania si\u0119 rzecznik\u00f3w praw obywatelskich do uzyskania akredytacji przy Mi\u0119dzynarodowym Komitecie Koordynacyjnym Narodowych Instytucji Promocji i Ochrony Praw Cz\u0142owieka (the International Coordinating Committee of National Institutions for the Promotion and Protection of Human Rights), globalnej sieci wsp\u00f3\u0142pracy rzecznik\u00f3w obywatelskich.\n\nRzecznik Praw Obywatelskich w \u015bwietle zar\u00f3wno prawa krajowego, jak i mi\u0119dzynarodowego ma prawo do wsp\u00f3\u0142pracy z zagranicznymi instytucjami zajmuj\u0105cymi si\u0119 prawami cz\u0142owieka. Wypowied\u017a zatem nale\u017cy uzna\u0107 za prawdziw\u0105.", "lang": "pl"}