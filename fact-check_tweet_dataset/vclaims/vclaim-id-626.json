{"title": "Jakie instytucje w Polsce chroni\u0105 Konstytucj\u0119?", "subtitle": "Jakie instytucje w Polsce chroni\u0105 Konstytucj\u0119? Sprawdzamy wypowied\u017a polityka S\u0142awomira Neumanna. Czy s\u0142owa polityka by\u0142y prawdziwe?", "author": "demagog.org.pl", "date": null, "vclaim_id": "vclaim-id-626", "url": "https://demagog.org.pl/wypowiedzi/jakie-instytucje-w-polsce-chronia-konstytucje/", "vclaim": "Polska ustawa zasadnicza w art. 126 ust. 2 stanowi, \u017ce to \u201cPrezydent Rzeczypospolitej czuwa nad przestrzeganiem Konstytucji (\u2026)\u201d. W kompetencjach Trybuna\u0142u Konstytucyjnego le\u017cy za to (zgodnie z art. 188 i 189 Konstytucji RP): orzekanie w sprawach zgodno\u015bci ustaw i um\u00f3w mi\u0119dzynarodowych z Konstytucj\u0105; zgodno\u015bci ustaw z ratyfikowanymi umowami mi\u0119dzynarodowymi, kt\u00f3rych ratyfikacja wymaga\u0142a uprzedniej zgody wyra\u017conej w ustawie; zgodno\u015bci przepis\u00f3w prawa, wydawanych przez centralne organy pa\u0144stwowe, z Konstytucj\u0105, ratyfikowanymi umowami mi\u0119dzynarodowymi i ustawami; zgodno\u015bci z Konstytucj\u0105 cel\u00f3w lub dzia\u0142alno\u015bci partii politycznych; skargi konstytucyjnej, o kt\u00f3rej mowa w art. 79 ust. 1. oraz rozstrzyganie spor\u00f3w kompetencyjnych pomi\u0119dzy centralnymi konstytucyjnymi organami pa\u0144stwa. Do tych w\u0142a\u015bciwo\u015bci zaliczy\u0107 nale\u017cy r\u00f3wnie\u017c uznawanie przej\u015bciowej niemo\u017cno\u015bci sprawowania urz\u0119du przez Prezydenta Rzeczypospolitej (art. 131 ust. 1 Konstytucji).\n\nW orzeczeniu Kpt 2/08 (OTK-A 2009, nr 5, poz. 78) Trybuna\u0142 Konstytucyjny wskaza\u0142, \u017ce w przepisie art. 126 ust. 2 Konstytucji RP okre\u015blone s\u0105 zadania, a nie kompetencje Prezydenta. Oczywi\u015bcie musz\u0105 one by\u0107 realizowane zgodnie z ust. 3 tego artyku\u0142u stanowi\u0105cym, \u017ce zadania te wykonuje \u201cw zakresie i na zasadach okre\u015blonych w Konstytucji i ustawach\u201d. Cho\u0107 Trybuna\u0142 uznaje, \u017ce \u201cPrezydent Rzeczypospolitej, czuwaj\u0105c nad przestrzeganiem Konstytucji, samodzielnie interpretuje i stosuje jej postanowienia w ramach i przy wykonywaniu zada\u0144 w\u0142asnych, okre\u015blonych konstytucyjnie lub ustawowo\u201d. Dodatkowo jako jedyny organ w pa\u0144stwie ma mo\u017cliwo\u015b\u0107 zainicjowania prewencyjnej kontroli norm przepis\u00f3w ustawy. Czuwanie nad przestrzeganiem Konstytucji jest wi\u0119c trosk\u0105 o to, by \u201cprzez nikogo nie doznawa\u0142y uszczerbku (naruszenia) przepisy Konstytucji\u201d (Sarnecki P., Komentarz do art.126 Konstytucji Rzeczypospolitej Polskiej [w:] Prezydent Rzeczypospolitej Polskiej. Komentarz do przepis\u00f3w., Zakamycze 2000)\n\nWymienione powy\u017cej konstytucyjne zadania Trybuna\u0142u Konstytucyjnego doprecyzowuje Ustawa z dnia 25 czerwca 2015 r. o Trybunale Konstytucyjnym. Takie zarysowanie w\u0142a\u015bciwo\u015bci dzia\u0142a\u0144 Trybuna\u0142u Konstytucyjnego mo\u017ce implikowa\u0107 jego r\u00f3\u017cnorodne scharakteryzowanie w ca\u0142ym kontek\u015bcie jego pozycji ustrojowej. Sam Trybuna\u0142 w orzeczeniu z 24 wrze\u015bnia 1996 r. (sygn. K 13/95, OTK ZU nr 4/1996) okre\u015bli\u0142 si\u0119 jako \u201custawodawca negatywny\u201d, kt\u00f3rego kompetencje ograniczaj\u0105 si\u0119 do orzekania o niekonstytucyjno\u015bci okre\u015blonego przepisu (nie jest \u201custawodawc\u0105 pozytywny\u201d \u2013 nie stanowi prawa, jest zgodnie z polsk\u0105 Konstytucj\u0105 jednym z organ\u00f3w w\u0142adzy s\u0105downiczej).\n\nUsytuowanie jednak Trybuna\u0142u Konstytucyjnego jako stra\u017cnika Konstytucji przyjmowane jest w literaturze, gdy\u017c powy\u017csze kompetencje powinny w g\u0142\u00f3wnej mierze przemawia\u0107 za ochron\u0105 podstawowych warto\u015bci konstytucyjnych, a g\u0142\u00f3wna kompetencja Trybuna\u0142u \u2013 kontrola konstytucyjno\u015bci norm prawa \u2013 jest jedynie \u015brodkiem do tego celu (tak M. Tarasek, Trybuna\u0142 Konstytucyjny a kontrola zaniecha\u0144 legislacyjnych, Przegl\u0105d Prawa Konstytucyjnego, Nr 1 (17)/2014). Kwestie te podnosili r\u00f3wnie\u017c \u2013 P. Tuleja, Trybuna\u0142 Konstytucyjny \u2013 negatywny ustawodawca czy stra\u017cnik Konstytucji, [w:] Instytucje prawa konstytucyjnego w dobie integracji europejskiej. Ksi\u0119ga jubileuszowa dedykowana prof. Marii Kruk-Jarosz, pod red. Wawrzyniak J., Laskowska, Warszawa 2009 oraz A. Deryng, Trybuna\u0142 Konstytucyjny jako organ w\u0142adzy s\u0105downiczej w Polsce, Zeszyty Naukowe Instytutu Aadministracji AJD w Cz\u0119stochowie, 2(10) 2014.", "lang": "pl"}