{"title": "Nei, det har ikke v\u00e6rt en voldsom \u00f8kning av virus relatert til fl\u00e5tt i Norge", "subtitle": "I Sverige er situasjonen en annen. Der ble rekordmange smittet av skogfl\u00e5ttencefalitt (TBE) i 2017.", "author": "www.faktisk.no", "date": null, "vclaim_id": "vclaim-id-16477", "url": "https://www.faktisk.no/faktasjekker/JPX/nei-det-har-ikke-vaert-en-voldsom-okning-av-virus-relatert-til-flatt-i-norge", "vclaim": "Sesongen for fl\u00e5tt er i gang og nettstedet Evanova markerer begivenheten med en artikkel om det forhatte krypet med tittelen \u00abvoldsom \u00f8kning av virus relatert til fl\u00e5tt \u2013 Helsemyndighetene oppfordrer til vaksine\u00bb. Om seg selv skriver Evanova at \u00abverden er full av historier. Og mange av dem fortjener \u00e5 bli fortalt\u00bb.\n\nDet st\u00e5r ogs\u00e5 at dette ikke er et tradisjonelt nyhetsnettsted, men at et f\u00e5tall personer driver siden \u00abmed et sterkt \u00f8nske om \u00e5 dele gode historier med deg\u00bb. Det kommer ogs\u00e5 en advarsel:\n\nEtter at det samarbeidende nettstedet Sosialnytt delte Evanovas fl\u00e5tt-artikkel p\u00e5 Facebook, har den blitt mye spredd. Sosialnytt har over 72 000 f\u00f8lgere og saken hadde blitt delt nesten 700 ganger da denne faktasjekken ble publisert. I tillegg har den blitt delt nesten 400 ganger fra Evanovas egen Facebook-side.\n\nVi skal faktasjekke den f\u00f8rste p\u00e5standen i tittelen p\u00e5 saken til Evanova:\n\nEtter at Faktisk.no kontaktet Evanova og Sosialnytt om saken, har tittelen blitt endret til:\n\nI artikkelen lenkes det til en sak fra svenske SVT, som melder om en dramatisk \u00f8kning i antall tilfeller av skogfl\u00e5ttencefalitt (TBE) i Sverige. 391 rapporterte tilfeller i 2017 utgjorde en sterk vekst fra de foreg\u00e5ende \u00e5rene.\n\nTBE er en sykdom som er for\u00e5rsaket av TBE-viruset (Tick-borne Encephalitis), if\u00f8lge Nasjonalt kompetansesenter for fl\u00e5ttb\u00e5rne sykdommer (Fl\u00e5ttsenteret). Viruset er vanligst hos sm\u00e5gnagere, men kan smitte til mennesker via fl\u00e5ttbitt. De fleste som smittes av TBE merker ingenting. Noen f\u00e5 kan imidlertid bli sv\u00e6rt syke, og rundt \u00e9n prosent av dem som blir syke i Vest-Europa d\u00f8r.\n\nHvordan utviklingen i Norge har v\u00e6rt, skriver Evanova ingenting om. Har det ogs\u00e5 v\u00e6rt en voldsom \u00f8kning i TBE her til lands, slik man kan f\u00e5 inntrykk av n\u00e5r man leser Facebook-posten og tittelen p\u00e5 saken?\n\nMeldingssystem for smittsomme sykdommer (MSIS) ved Folkehelseinstituttet er et nasjonalt overv\u00e5kingssystem som registrerer ulike former for smitte. Tall derfra viser at det ikke har v\u00e6rt en \u00abvoldsom \u00f8kning av virus relatert til fl\u00e5tt\u00bb i Norge:\n\nI perioden 2007\u201317 har mellom seks og 16 tilfeller av TBE blitt rapportert til MSIS \u00e5rlig. Det var en \u00f8kning p\u00e5 fire tilfeller fra 2016 til 2017, men en slik \u00f8kning kan ikke kalles voldsom.\n\nSeniorr\u00e5dgiver Solveig Jorde ved smittevern, milj\u00f8 og helse i Folkehelseinstituttet (FHI) skriver i en e-post til Faktisk.no:\n\nIf\u00f8lge Fl\u00e5ttsenteret er rundt \u00e9n prosent av fl\u00e5tten i Norge b\u00e6rere av TBE-viruset. Det er imidlertid store geografiske variasjoner, og p\u00e5 enkelte steder kan det v\u00e6re langt mer TBE-virus i de sm\u00e5 krypene.\n\nFHI har kartlagt hvor personer med TBE ble smittet i perioden 1994\u20132015. Av de 115 personene som fikk p\u00e5vist smitte i denne perioden, hadde 97 blitt bitt av fl\u00e5tt i Norge. Alle tilfellene var i Agderfylkene, Telemark, Vestfold og Buskerud:\n\nDet har ogs\u00e5 blitt funnet TBE-virus i fl\u00e5tt i Rogaland, Hordaland, Sogn og Fjordane, M\u00f8re og Romsdal, Tr\u00f8ndelag og Nordland. I disse fylkene har ingen mennesker s\u00e5 langt f\u00e5tt p\u00e5vist smitte.\n\nRandi Eikeland er spesialist i nevrologi og jobber b\u00e5de ved Fl\u00e5ttsenteret og p\u00e5 S\u00f8rlandet sykehus. Hun forteller til Faktisk.no at man ikke vet n\u00f8yaktig hvor mange mennesker som blir smittet av TBE:\n\n\u2013 I de fleste tilfeller ordner kroppen opp selv, mens noen f\u00e5r en mild forkj\u00f8lelses- eller influensasykdom som g\u00e5r over etter noen f\u00e5 dager. De som registreres i MSIS er de som blir ordentlig syke og havner p\u00e5 sykehus, sier Eikeland.\n\n\u2013 Vi regner med at vi kan gange det antallet som blir rapportert inn til MSIS med tre.\n\nTBE-viruset kan angripe ulike steder i hjernen og f\u00f8re til betennelse i hjernen og/eller ryggmargen. Opp mot en tredel av dem som blir alvorlig syke f\u00e5r if\u00f8lge Eikeland restplager som delvis lammelse i arm, d\u00e5rlig balanse eller kognitive problemer.\n\nFl\u00e5tt kan ogs\u00e5 smitte mennesker med Lyme borreliose, som er den vanligste fl\u00e5ttb\u00e5rne sykdommen i Norge. Mens TBE skyldes virus, kommer borreliose fra Borrelia-bakterier. Det er langt flere som f\u00e5r p\u00e5vist borreliose enn TBE i Norge:\n\nI 2017 ble det meldt 438 tilfeller av disseminert borreliose til MSIS. Disseminert inneb\u00e6rer at bakterien har spredd seg til andre organer og vev i kroppen. Antall tilfeller l\u00e5 noks\u00e5 stabilt fra 2007 til 2014, f\u00f8r det kom en relativt stor \u00f8kning fra 2014 til 2015.\n\nFlest tilfeller av borreliose ble meldt inn fra Agderfylkene, Hordaland, Rogaland og M\u00f8re og Romsdal. I en svensk studie fra 2011 fant man at det var omtrent to prosent risiko for \u00e5 bli smittet av borreliose hvis man ble bitt av fl\u00e5tt.\n\nSykdommen g\u00e5r i mange tilfeller over av seg selv uten behandling, if\u00f8lge Fl\u00e5ttsenteret. For \u00e5 redusere risikoen for spredning av bakterien, anbefales behandling med antibiotika.\n\nI sjeldne tilfeller kan en Borrelia-infeksjon i nervesystemet forbli udiagnostisert og ubehandlet i over seks m\u00e5neder. Da kan det i verste fall utvikle seg til en alvorlig ryggmargsbetennelse eller hjernebetennelse. Borrelia-bakterien kan i sjeldne tilfeller ogs\u00e5 angripe hjertet eller \u00f8yet.\n\nIf\u00f8lge Randi Eikeland er det vanskelig \u00e5 forebygge fl\u00e5ttbitt. Man kan bruke insektsspray, dekke til huden nedenfor kn\u00e6rne, unng\u00e5 de verste fl\u00e5ttomr\u00e5dene og bruke fl\u00e5ttmiddel p\u00e5 dyrene sine, men mange vil uansett bli bitt av fl\u00e5tt.\n\n\u2013 Hvis man fjerner fl\u00e5tten innen 24\u201348 timer, kan man redusere risikoen for Borrelia. TBE smitter imidlertid med en gang, s\u00e5 der hjelper det ikke \u00e5 v\u00e6re kjapp, sier Eikeland.\n\nHun understreker at det er mange ganger s\u00e5 mye Borrelia i norsk fl\u00e5tt som TBE, men det kan variere fra sted til sted.\n\nFolkehelseinstituttet anbefaler barn og voksne som oppholder seg mye i skog og mark i risikoomr\u00e5der og som ofte blir bitt av fl\u00e5tt, \u00e5 vurdere TBE-vaksine. Agderfylkene, Telemark, Vestfold og Buskerud anses som risikoomr\u00e5der.\n\nTBE-vaksinen er if\u00f8lge Eikeland sv\u00e6rt effektiv og gir f\u00e5 bivirkninger. I 2016 registrerte FHI at nesten 11 000 personer hadde tatt \u00e9n eller flere vaksinedoser.\n\n\u2013 Vaksinen beskytter bare mot TBE, og ikke mot Borrelia. Det er ikke n\u00f8dvendig \u00e5 vaksinere seg hvis man oppholder seg utenfor de nevnte risikoomr\u00e5dene, sier Eikeland.\n\nHun p\u00e5peker at TBE i \u00d8st-Europa har h\u00f8yere d\u00f8delighet enn i Norge, og anbefaler nordmenn som skal p\u00e5 campingtur til land hvor TBE er utbredt, \u00e5 vaksinere seg.\n\n\u2013 Det kan faktisk ogs\u00e5 gjelde hvis du skal p\u00e5 camping i Sverige, sier Eikeland.\n\nI Facebook-posten til Sosialnytt st\u00e5r det ingenting om at den voldsomme \u00f8kningen i \u00abvirus relatert til fl\u00e5tt\u00bb gjelder for Sverige, men ikke for Norge. Man m\u00e5 ogs\u00e5 lese et godt stykke ned i br\u00f8dteksten i artikkelen til Evanova for \u00e5 skj\u00f8nne at tittelen omhandler svenske forhold.\n\nB\u00e5de Sosialnytt og Evanova henvender seg til et norsk publikum. N\u00e5r antall tilfeller av TBE i Norge har holdt seg stabilt lavt i mange \u00e5r, blir det derfor Facebook-posten til Sosialnytt og tittelen p\u00e5 artikkelen til Evanova misvisende.\n\nEvanova har ikke tatt seg bryet med \u00e5 innhente tall for Norge. Nettstedet framstiller det ogs\u00e5 som om helsemyndighetene anbefaler alle \u00e5 vaksinere seg. Det stemmer ikke. Folkehelseinstituttet anbefaler dem som oppholder seg i risikoomr\u00e5der og som ofte blir bitt av fl\u00e5tt \u00e5 ta TBE-vaksinen.", "lang": "no"}