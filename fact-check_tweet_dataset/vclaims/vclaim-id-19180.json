{"title": "Misvisende \u00e5 si at innbyggere og hytteeiere i H\u00f8yre-kommuner i snitt betaler 859 kr i eiendomsskatt i \u00e5ret", "subtitle": "H\u00f8yre og Dagbladet hevdet at innbyggere og hytteeiere i kommuner med H\u00f8yre-ordf\u00f8rer i snitt betaler 859 kr i eiendomsskatt i \u00e5ret. Tallet er basert p\u00e5 beregninger fra Dagbladet. Disse beregningene er misvisende.", "author": "www.faktisk.no", "date": null, "vclaim_id": "vclaim-id-19180", "url": "https://www.faktisk.no/faktasjekker/NoE/misvisende-a-si-at-innbyggere-og-hytteeiere-i-hoyre-kommuner-i-snitt-betaler-859-kr-i-eiendomsskatt", "vclaim": "Eiendomsskatt er en av de store lokalpolitiske sakene.\n\nI 2015 var eiendomsskatten p\u00e5 en sjetteplass over saker velgerne mente var viktigst, if\u00f8lge en unders\u00f8kelse TNS Gallup gjorde for TV 2. Da mente 6,4 prosent av velgerne at eiendomsskatt var den viktigste saken i lokalvalget.\n\nFor mange partier er det viktig \u00e5 vise at de ikke har for h\u00f8y eiendomsskatt i sine kommuner.\n\n19. juni publiserte H\u00f8yre en liste over \u00ab10 grunner til \u00e5 stemme H\u00f8yre\u00bb p\u00e5 sine hjemmesider.\n\nHer st\u00e5r det blant annet at innbyggere og hytteeiere i kommuner med H\u00f8yre-ordf\u00f8rer betaler minst eiendomsskatt.\n\nP\u00e5standen blir utdypet i en artikkel p\u00e5 H\u00f8yres nettsider. Der st\u00e5r det blant annet:\n\nI denne faktasjekken skal vi se p\u00e5 p\u00e5standen om at innbyggerne og hytteeierne i kommunene som er styrt av H\u00f8yre i snitt betaler 859 kroner i eiendomsskatt for bolig og fritidseiendom.\n\nVi skal ogs\u00e5 se p\u00e5 om det stemmer at H\u00f8yre-kommuner krever inn minst eiendomsskatt.\n\nFaktisk.no har tatt kontakt med H\u00f8yre for \u00e5 be om dokumentasjon for p\u00e5standen.\n\nI en e-post viser Daniel Torkildsen, kommunikasjonssjef i H\u00f8yre, til en artikkel Dagbladet publiserte p\u00e5 nett 23. juni (19. juni i papirutgaven).\n\nArtikkelen er en av flere saker om eiendomsskatt Dagbladet publiserte i juni. Her kan man blant annet s\u00f8ke opp eiendomsskatten i hver enkelt kommune.\n\nDagbladets tall er basert p\u00e5 KOSTRA-tall over eiendomsskatt i 2018 fra Statistisk sentralbyr\u00e5 (SSB), samt beregninger Dagbladet har gjort.\n\nGjennomsnittstallene har blitt beregnet ved \u00e5 dele kommunens inntekter fra eiendomsskatt for boliger og fritidsboliger i 2018 p\u00e5 antall innbyggere kommunen hadde 1. januar dette \u00e5ret.\n\nP\u00e5 denne m\u00e5ten har Dagbladet kommet frem til at en innbygger i en H\u00f8yre-kommune i snitt betaler 859 kr i eiendomsskatt. Det er dette tallet H\u00f8yre viser til p\u00e5 sin hjemmeside.\n\nFor \u00e5 vurdere H\u00f8yres p\u00e5stand, m\u00e5 vi alts\u00e5 se n\u00e6rmere p\u00e5 Dagbladets beregninger.\n\nFaktisk.no har tatt kontakt med seniorr\u00e5dgiver Else Helena Bredeli i SSB for \u00e5 sp\u00f8rre om denne m\u00e5ten \u00e5 regne p\u00e5 gir et representativt bilde av skattetrykket i kommunene. Bredeli er ansvarlig for SSBs statistikk om eiendomsskatt.\n\nBredeli gj\u00f8r oppmerksom p\u00e5 noen begrensninger ved metoden Dagbladet har brukt:\n\n\u2013 Ikke alle innbyggere i en kommune eier bolig, og det kan bo flere personer i en bolig.\n\nFor eksempel inkluderer Dagbladets regnestykke barn, som ikke betaler skatt overhodet.\n\nBredeli p\u00e5peker videre at regnem\u00e5ten Dagbladet har brukt, kan gi skjeve utslag i kommuner med mange fritidsboliger. I slike kommuner er det mange som betaler eiendomsskatt som ikke er innbyggere i kommunen.\n\nTallet H\u00f8yre og Dagbladet oppgir avviker fra svarene man f\u00e5r med andre regnemetoder.\n\nSSB har tall for eiendomsskatten p\u00e5 en standard 120 kvadratmeter (kvm) enebolig i alle kommuner som har eiendomsskatt p\u00e5 boliger.\n\nDet er noen utfordringer med dette tallet. Det sier for eksempel ikke noe om hvordan eiendomsskatten i kommunen er fordelt. Det kan v\u00e6re mange som betaler mer eller mindre enn 120 kvm-tallet tilsier.\n\nVerdien av boligene kan ogs\u00e5 v\u00e6re beregnet p\u00e5 forskjellige m\u00e5ter fra kommune til kommune. If\u00f8lge Bredeli fra SSB er det imidlertid dette tallet som er det beste utgangspunktet for \u00e5 sammenligne eiendomsskatten i forskjellige kommuner.\n\nDen gjennomsnittlige eiendomsskatten p\u00e5 en 120 kvm enebolig i kommuner med H\u00f8yre-ordf\u00f8rer var p\u00e5 2037 kr i 2018.\n\nFor \u00e5 f\u00e5 dette tallet, utelukker vi kommuner der ordf\u00f8reren er medlem av H\u00f8yre, men har stilt til valg p\u00e5 en fellesliste. I tillegg setter vi eiendomsskatten i kommuner som ikke har innf\u00f8rt eiendomsskatt til 0.\n\nTallet er betydelig h\u00f8yere enn det H\u00f8yre og Dagbladet har oppgitt.\n\nVi kan ogs\u00e5 gj\u00f8re et anslag p\u00e5 hvor mye eiendomsskatt H\u00f8yre-kommuner tar inn per bolig og fritidsbolig. Hos SSB finner vi statistikk for antall boliger og fritidsboliger i hver kommune.\n\nHvis vi legger sammen alle typer boliger og fritidsboliger, finner vi at den gjennomsnittlige eiendomsskatten per bolig/fritidsbolig i kommuner med H\u00f8yre-ordf\u00f8rer i 2018, var 1585,68 kr.\n\nMerk at dette regnestykket ikke skiller mellom boliger eid av privatpersoner og boliger som ikke er det. Dette gj\u00f8r at tallet gir et usikkert anslag p\u00e5 hva privatpersoner betaler i eiendomsskatt.\n\nLikevel er det nesten dobbelt s\u00e5 h\u00f8yt som det tallet H\u00f8yre og Dagbladet har oppgitt.\n\nTo regnemetoder som tar h\u00f8yde for at ikke alle innbyggere betaler eiendomsskatt, gir alts\u00e5 tall som er klart h\u00f8yere enn 859 kr. Dette underbygger at H\u00f8yre og Dagbladets regnestykke gir et misvisende inntrykk av skattetrykket i kommunene.\n\nSiden Dagbladets regnestykke er basert p\u00e5 innbyggertall, er ikke hytteeierne med. Dette kan gi store utslag i kommuner med mange hytter.\n\nDagbladet skriver at den Frp-styrte kommunen Hvaler i \u00d8stfold var kommunen med h\u00f8yest eiendomsskatt i 2018.\n\nHvaler hentet inn dr\u00f8ye 36 millioner kroner i eiendomsskatt i 2018. Det var 4540 innbyggere i kommunen 1. januar dette \u00e5ret, if\u00f8lge SSBs befolkningsstatistikk.\n\n\u2013 Tallene i Dagbladets oversikt lyver. Fordi vi har flere fritidseiendommer enn vi har fastboende, vil et riktigere regnestykke v\u00e6re \u00e5 regne ut et gjennomsnitt basert p\u00e5 antall skatteobjekter, mener Borge.\n\nDagbladet skriver at en utregning basert p\u00e5 antall skatteobjekter (hytter og boliger), ville gitt en gjennomsnittlig eiendomsskatt p\u00e5 omkring 5000 kr i Hvaler.\n\nI tilfellet Hvaler forutsetter Dagbladets regnemetode at de 36 millionene Hvaler hentet inn i eiendomsskatt p\u00e5 boliger og fritidsboliger i 2018 ble krevd inn fra de 4540 som var bosatt i kommunen.\n\nFaktisk.no har tatt kontakt med konsulent Elin Karlsen ved eiendomsskattekontoret i Hvaler kommune. Hun opplyser til Faktisk.no at det var 2175 boliger og 4406 fritidsboliger kommunen i 2018.\n\nIf\u00f8lge SSB var det 4324 hytter og 2384 boliger i Hvaler kommune. Her baserer vi oss p\u00e5 SSBs tall.\n\nBoligene stod for 11 791 688 kr av kommunens inntekter fra eiendomsskatt, fritidsboligene for 24 629 612 kr. Fritidsboligene st\u00e5r alts\u00e5 for mer enn to tredeler av Hvalers inntekter fra eiendomsskatt.\n\nHvis hvalersokningene i snitt betalte 8043 kr i eiendomsskatt i 2018, m\u00e5 de ha eid over dobbelt s\u00e5 mange hytter (4324) som boliger (2175) i 2018.\n\nElin Karlsen ved eiendomsskattekontoret ansl\u00e5r overfor Faktisk.no at omkring 90 prosent av fritidsboligene i Hvaler er eid av personer som ikke er fastboende i kommunen. Karlsen understreker at kommunen ikke har unders\u00f8kt dette. Tallet m\u00e5 derfor tolkes som en antagelse, ikke en faktaopplysning.\n\nHvis vi legger Karlsens anslag p\u00e5 90 prosent til grunn, krever kommunen inn eiendomsskatt fra 3891 fritidsboliger som er eid av personer som ikke bor fast i Hvaler kommune. Siden de ikke er innbyggere i Hvaler, er ikke disse hytteeierne med i Dagbladets regnestykke, selv om de betaler eiendomsskatt.\n\nHvis vi videre antar at en fritidsbolig er eid av mellom en og to personer, m\u00e5 eiendomsskatten deles p\u00e5 to til tre ganger flere personer enn det Dagbladet har lagt til grunn.\n\nOm hytteeierne blir tatt med i regnestykket, blir den gjennomsnittlige eiendomsskatten i Hvaler dermed betydelig lavere enn det Dagbladets regnestykke tilsier.\n\nHvaler kommune er en \u00abhyttekommune\u00bb, i den betydningen at det er mange fritidsboliger der sammenlignet med antallet vanlige boliger.\n\nHvis det finnes nok kommuner med H\u00f8yre-ordf\u00f8rer som ogs\u00e5 er hyttekommuner, er det sannsynlig at det ikke stemmer at innbyggerne og hytteeierne i H\u00f8yre-kommuner betaler 859 kr i eiendomsskatt i snitt.\n\nVi kan for eksempel si at kommuner med mer enn 40 hytter per 100 eneboliger er hyttekommuner. Avhengig av hvordan man definerer en H\u00f8yre-styrt kommune, er det mellom 17 og 18 prosent av disse som:\n\u2022 Har eiendomsskatt p\u00e5 boliger og fritidsboliger.\n\u2022 Har mer enn 40 hytter per 100 eneboliger.\n\nVi kan ogs\u00e5 legge andre definisjoner av hyttekommune til grunn. Da finner vi for eksempel:\n\u2022 I 2018 sto kommuner med mer enn 30 hytter per 100 eneboliger for 17,97 prosent av H\u00f8yre-kommunenes inntekt fra eiendomsskatt.\n\u2022 I 2018 sto kommuner med mer enn 40 hytter per 100 eneboliger for 14,17 prosent av H\u00f8yre-kommunenes inntekt fra eiendomsskatt.\n\u2022 I 2018 sto kommuner med mer enn 50 hytter per 100 eneboliger for 3,80 prosent av H\u00f8yre-kommunenes inntekt fra eiendomsskatt.\n\nI flere H\u00f8yre-styrte kommuner med mange fritidsboliger, finnes det alts\u00e5 personer som betaler eiendomsskatt uten at de er innbyggere.\n\nDu kan se en oversikt over boliger og fritidsboliger i H\u00f8yre-styrte kommuner her.\n\nFaktisk.no har tatt kontakt med kommuneadministrasjonen i flere av kommunene for \u00e5 finne ut hvor mange av fritidsboligene som er eid av personer som er bosatt i kommunen.\n\nKommunene som har svart p\u00e5 v\u00e5r henvendelse, oppgir ofte at de ikke har tall for dette tilgjengelig. Flere kommer imidlertid med anslag p\u00e5 mellom 70 og 90 prosent. Om anslagene stemmer, er de fleste hyttene eid av personer som ikke er innbyggere i kommunen.\n\nSiden vi ikke vet hvor mange av eiendomsskatteyterne i hver enkelt kommune som er innbyggere der, kan vi ikke regne oss frem til hvor mye eiendomsskatt innbyggerne i kommuner med H\u00f8yre-ordf\u00f8rer betaler i snitt.\n\nSom vi s\u00e5 tidligere, tilsier andre regnem\u00e5ter at skattetrykket er h\u00f8yere enn det Dagbladet og H\u00f8yres beregninger tilsier.\n\nP\u00e5standen om at innbyggerne og hytteeierne i kommuner med H\u00f8yre-ordf\u00f8rer i snitt betaler 859 kr i eiendomsskatt, er dermed misvisende.\n\nI grafikken under presenterer vi gjennomsnittlig eiendomsskatt p\u00e5 en standard 120 kvm enebolig i kommuner styrt av forskjellige partier. Vi bruker dette tallet fordi det er anbefalt av SSB, men som nevnt over, b\u00f8r det tolkes med varsomhet.\n\u2022 Kommuner styrt av H\u00f8yre har lavest eiendomsskatt p\u00e5 en standard enebolig p\u00e5 120 kvm.\n\u2022 Kommuner styrt av Venstre har h\u00f8yest eiendomsskatt. Ap-styrte kommuner har den nest h\u00f8yeste.\n\u2022 Merk at det er f\u00e5 kommuner med ordf\u00f8rer fra Venstre.\n\nIf\u00f8lge denne regnem\u00e5ten er det H\u00f8yre som har den laveste eiendomsskatten. Den kan imidlertid ikke brukes til \u00e5 si hva innbyggere i H\u00f8yre-kommuner betaler i eiendomsskatt i snitt.\n\nVi kan ogs\u00e5 se p\u00e5 hva de forskjellige partiene tar inn i eiendomsskatt ved \u00e5 ta et gjennomsnitt for hver bolig:\n\nOgs\u00e5 n\u00e5r vi regner p\u00e5 denne m\u00e5ten, har kommuner med ordf\u00f8rer fra H\u00f8yre lavest eiendomsskatt.\n\nDet er alts\u00e5 riktig at H\u00f8yres lokalpolitikere krever inn minst eiendomsskatt, selv om tallet H\u00f8yre og Dagbladet har brukt er misvisende.", "lang": "no"}