{"title": "Haskuka mban premtimin p\u00ebr nisjen e nd\u00ebrtimit t\u00eb dy \u00e7erdheve publike", "subtitle": "", "author": "kallxo.com", "date": null, "vclaim_id": "vclaim-id-18408", "url": "https://kallxo.com/krypometer/haskuka-mban-premtimin-per-nisjen-e-ndertimit-te-dy-cerdheve-publike/", "vclaim": "\u201cPrej 4 \u00e7erdheve publike, sa ka pasur Prizreni deri para 10 vjet\u00ebsh, sot nuk e ka asnj\u00eb. Gjat\u00eb mandatit 4 vje\u00e7ar do t\u00eb hapen 4 \u00e7erdhe publike, 2 nga t\u00eb cilat do t\u00eb fillojn\u00eb t\u00eb nd\u00ebrtohen k\u00ebt\u00eb vit. Por, p\u00ebrve\u00e7 objektit p\u00ebr edukimin e fatosave, nevojiten edhe kuadro profesionale. N\u00eb takim me p\u00ebrfaq\u00ebsuesit e CARITAS-it u dakorduam q\u00eb t\u00eb fillohet me trajnimin e m\u00ebsimdh\u00ebn\u00ebsve dhe edukator\u00ebve\u201d, ka th\u00ebn\u00eb Haskuka p\u00ebr gazet\u00ebn Koha Ditore.\n\n\u201cDeri m\u00eb tani kan\u00eb filluar punimet p\u00ebr nd\u00ebrtimin e dy \u00e7erdheve publike, e para ajo n\u00eb lagjen \u201c11 Marsi\u201d pran\u00eb shkoll\u00ebs \u201cLek\u00eb Dukagjini\u201d dhe e dyta n\u00eb lagjen Bajram Curri, projekt i p\u00ebrbashk\u00ebt me Ministrin\u00eb e Administrat\u00ebs Publike. \u00c7erdhja n\u00eb lagjen \u201c11 Marsi\u201d ka filluar t\u00eb nd\u00ebrtohet n\u00eb qershor t\u00eb vitit 2018 dhe fal\u00eb buxhetit shtes\u00eb nga Granti i Performanc\u00ebs q\u00eb \u00ebsht\u00eb fituar nga DEMOS-i, jemi dakorduar me operatorin ekonomik q\u00eb t\u2019i kryejm\u00eb pagesat m\u00eb her\u00ebt dhe me k\u00ebt\u00eb rast edhe t\u2019i p\u00ebrshpejtojm\u00eb punimet, n\u00eb m\u00ebnyr\u00eb q\u00eb ta finalizojm\u00eb projektin para kohe. K\u00ebshtu, sipas planifikimit dhe ecuris\u00eb aktuale t\u00eb pun\u00ebve, \u00e7erdhja e par\u00eb do t\u00eb jet\u00eb e gatshme p\u00ebr vitin shkollor 2019/2020. Nd\u00ebrkaq p\u00ebr \u00e7erdhen e dyt\u00eb punimet jan\u00eb duke vazhduar sipas planit dinamik\u201d, ka deklaruar Dorambari.\n\n\u201cP\u00ebrve\u00e7 k\u00ebtyre dy \u00e7erdheve, kemi planifikuar nd\u00ebrtimin edhe t\u00eb kat\u00ebr \u00e7erdheve t\u00eb tjera, duke i tejkaluar k\u00ebshtu zotimet e dh\u00ebna n\u00eb fushat\u00eb. Sivjet do t\u00eb fillojm\u00eb nd\u00ebrtimin e \u00e7erdhes s\u00eb tret\u00eb n\u00eb lagjen Dardania, n\u00eb bashk\u00ebpunim me TIKA-n, nd\u00ebrsa p\u00ebr \u00e7erdhen e kat\u00ebrt, e cila do t\u00eb nd\u00ebrtohet me Ministrin\u00eb e Arsimit, jemi duke shikuar mund\u00ebsit\u00eb p\u00ebr gjetjen e nj\u00eb lokacioni sa m\u00eb t\u00eb p\u00ebrshtatsh\u00ebm. Dy \u00e7erdhet tjera shtes\u00eb q\u00eb jan\u00eb planifikuar t\u00eb nd\u00ebrtohen jan\u00eb me pjes\u00ebmarrje t\u00eb komunitetit dhe do t\u00eb nd\u00ebrtohen n\u00eb fshatrat Zhur dhe Korish\u00eb. P\u00ebr k\u00ebto dyja i kemi projektet t\u00eb gatshme dhe jemi n\u00eb proces t\u00eb kryerjes s\u00eb lejeve t\u00eb nevojshme\u201d, ka vazhduar Dorambari.", "lang": "sq"}