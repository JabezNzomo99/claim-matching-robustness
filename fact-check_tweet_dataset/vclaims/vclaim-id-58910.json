{"title": "S\u00ec, lo Stato incassa \u00ab100 milioni\u00bb annui dalle concessioni balneari, \u00abmai\u00bb messe a gara", "subtitle": "", "author": "pagellapolitica.it", "date": null, "vclaim_id": "vclaim-id-58910", "url": "https://pagellapolitica.it/dichiarazioni/8673/si-lo-stato-incassa-100-milioni-annui-dalle-concessioni-balneari-mai-messe-a-gara", "vclaim": "Secondo Calenda, l\u2019Italia incassa ogni anno dalle concessioni balneari \u00ab100 milioni di euro\u00bb, una cifra che ritiene troppo bassa, considerati i guadagni del settore e il rinnovo senza gara delle concessioni. Il leader di Azione ha fatto poi l\u2019esempio di uno stabilimento lussuoso di Capalbio (Toscana), che sarebbe in grado di coprire con il costo di un abbonamento estivo le spese di tutta la concessione annuale.\n\nI dati che cita il leader di Azione sono corretti o no? Abbiamo verificato e Calenda ha ragione, ma prima diamo un po\u2019 di contesto su che cosa siano le concessioni balneari e perch\u00e9 si discute molto di un emendamento al decreto \u201cRilancio\u201d.\n\nIn Italia le spiagge fanno parte del demanio, vale a dire l\u2019insieme di beni che sono di propriet\u00e0 dello Stato e che hanno la caratteristica di non poter essere venduti o ceduti a privati in nessun caso. Tuttavia, lo Stato ha la facolt\u00e0 di permettere a soggetti privati l\u2019uso di beni del demanio tramite lo strumento della concessione.\n\nIn pratica, come analizzeremo meglio pi\u00f9 avanti, un decennale problema del nostro Paese \u2013 che ha portato anche lo scontro con l\u2019Unione europea \u2013 \u00e8 che nello specifico le concessioni balneari di fatto non vengono mai messe a gara. E qui entra in campo la questione dell\u2019emendamento al decreto \u201cRilancio\u201d.\n\nQuesto emendamento vietava esplicitamente alle amministrazioni locali di adottare qualunque procedimento volto a revocare le concessioni esistenti e abrogava i canoni pertinenziali, cio\u00e8 quelli che colpiscono le strutture permanenti di propriet\u00e0 dello Stato presenti nella concessione (ad esempio opere in muratura, dentro cui si pu\u00f2 trovare un bar o un ristorante) e che vengono calcolati sulla base dei parametri Omi, ossia dell\u2019Osservatorio che stabilisce i valori degli affitti nella zona (sono normalmente pi\u00f9 costosi dei normali canoni tabellari, calcolati in base ai metri quadrati).\n\nLa parte sui canoni pertinenziali \u00e8 stata eliminata in seguito a un intervento della Ragioneria generale dello Stato, che aveva rilevato la mancanza di coperture, ma il resto dell\u2019emendamento \u00e8 poi entrato nel testo definitivo trasmesso dalla Camera al Senato il 9 luglio, andando a rassicurare i concessionari che la proroga delle concessioni al 2033 \u2013 gi\u00e0 decisa dal governo Movimento 5 Stelle e Lega, come spiegheremo pi\u00f9 avanti \u2013 \u00e8 stata confermata.\n\nPer scoprire quanto effettivamente l\u2019Italia incassi dalla riscossione dei canoni per le concessioni balneari, facciamo riferimento al Documento di economia e finanza del 2017, che cita dati del 2016, contenuti anche nel \u201cReport Spiagge 2019\u201d elaborato da Legambiente. Il Def 2017 \u00e8 la fonte pi\u00f9 autorevole e recente sul tema in questione.\n\nIl leader di Azione nella sua critica all\u2019emendamento argomenta poi che le concessioni restano sempre nelle stesse mani e che \u00abnon vanno mai a gara\u00bb. Anche questo \u00e8 vero, come abbiamo gi\u00e0 anticipato pi\u00f9 sopra.\n\nLa normativa italiana \u2013 come ha spiegato un rapporto del Parlamento europeo del 2017 sulle concessioni balneari in Italia e il contesto europeo \u2013 ha sempre avuto la tendenza a preferire la proroga delle concessioni alla loro messa a gara.\n\nQuesta situazione ha portato l\u2019Italia in conflitto con la normativa europea, in particolare con la Direttiva Bolkestein (direttiva dell\u2019Unione europea 2006/123/CE) , che prevede in tutti i Paesi Ue l\u2019assegnazione di concessioni e servizi pubblici a privati solo tramite gare pubbliche aperte a ogni operatore europeo. Questa direttiva \u00e8 stata pensata per tutelare la concorrenza e facilitare la circolazione di servizi all\u2019interno dell\u2019Ue, in vista di una maggiore integrazione del mercato interno europeo.\n\nCome spiega il citato rapporto del Parlamento Ue, a seguito dell\u2019apertura di una procedura d\u2019infrazione da parte della Commissione Ue questo diritto era stato formalmente abrogato a fine 2009, per poi essere reinserito nelle vesti di un rinnovo automatico delle concessioni demaniali di sei anni in sei anni. Questo ha portato di nuovo a uno scontro con la Commissione Ue, oggi ancora in corso.\n\nCome abbiamo spiegato nel nostro progetto , tra le promesse mantenute da M5s e Lega al governo c\u2019era proprio il superamento degli effetti della Direttiva Bolkestein. Nella legge di Bilancio per il 2019 era stato infatti inserito il prolungamento di 15 anni della durata delle concessioni del demanio marittimo senza la necessit\u00e0 di essere a gara almeno fino al 2033.\n\nL\u2019emendamento al decreto \u201cRilancio\u201d, a prima firma della deputata di Forza Italia Bergamini, ha accolto le istanze dei rappresentanti dei balneari, ribadendo e rafforzando quanto gi\u00e0 disposto dalla legge di Bilancio per il 2019 (anche dopo lo stralcio della parte sui canoni pertinenziali di cui abbiamo brevemente accennato).\n\nNell\u2019interrogazione parlamentare del 27 aprile 2017, il ministro Padoan aveva riferito che \u00abl\u2019ammontare medio per concessione e chilometro quadrato dei canoni annui per le sole concessioni rilasciate in ambito demaniale marittimo spettanti allo Stato nell'anno 2016\u00bb era pari a 6.106 euro.\n\nDall\u2019altro lato, ci sono gli imprenditori balneari che fanno notare che \u00able cifre richieste dallo Stato non sono basse per tutti, bens\u00ec squilibrate\u00bb e che \u00abintervistare Briatore significa rappresentare l\u20191 per cento degli imprenditori balneari [...] che ragionano diversamente rispetto al 99 per cento dei loro colleghi\u00bb.\n\nSecondo le stime dell\u2019Associazione nazionale per la difesa e l\u2019orientamento dei consumatori (Adoc) \u2013 citate anche da Legambiente \u2013 nel 2019 in media una famiglia in Italia ha speso 26 euro per una giornata al mare, 697 euro per un abbonamento nel mese di agosto e 1.718 euro per un abbonamento per l\u2019intera stagione (tre mesi). Di seguito riportiamo i dati completi di Adoc, in cui i prezzi medi degli stabilimenti balneari sono suddivisi per regione, basandosi sul costo del noleggio di un ombrellone con un lettino e una sdraio, per una famiglia di 3-4 persone.\n\nSecondo i dati pi\u00f9 aggiornati, nel 2016 lo Stato ha incassato circa 103 milioni di euro dalle concessioni balneari, su cui da anni c\u2019\u00e8 uno scontro tra Italia e Ue perch\u00e9 vengono rinnovate senza essere messe a gara.\n\n\u00c8 vero poi che i canoni annui pagati dagli stabilimenti sono bassi se paragonati ai costi di un singolo ombrellone, anche se, come hanno sottolineato alcuni rappresentanti degli imprenditori balneari, questo vale soprattutto per gli stabilimenti pi\u00f9 ricchi e meno per gli altri.", "lang": "it"}