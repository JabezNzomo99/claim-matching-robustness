{"title": "Di Battista e i numeri dell\u2019Italia sul turismo", "subtitle": "", "author": "pagellapolitica.it", "date": null, "vclaim_id": "vclaim-id-11220", "url": "https://pagellapolitica.it/dichiarazioni/7270/di-battista-e-i-numeri-dellitalia-sul-turismo", "vclaim": "\"L'Italia era il Paese pi\u00f9 visitato al mondo negli anni Sessanta, oggi \u00e8 il quinto in Europa, superato da Francia, Gran Bretagna, Germania e Spagna\". (Min. 08:34)\n\nDopo le dimissioni del ministro Guidi, a causa delle indagini sul giacimento di Tempa Rossa, diversi esponenti del Movimento 5 Stelle sono andati in Basilicata e hanno manifestato contro il governo. Qui Di Battista ha colto l'occasione per citare alcuni numeri sul turismo italiano: vediamo se sono quelli giusti.\n\nLe cifre sul turismo internazionale pi\u00f9 utilizzate sono quelle dell\u2019Organizzazione Mondiale del Turismo (Unwto), un\u2019agenzia delle Nazioni Unite. L\u2019Unwto rilascia report periodici sugli arrivi e le cifre spese dai visitatori nei diversi Paesi del mondo. Secondo il , che riporta i dati del 2014, l\u2019Italia era quinta a livello globale - e non europeo, come dice Di Battista - per numero di arrivi turistici. Anche nella classifica dei Paesi dove i visitatori spendono pi\u00f9 soldi, rilevata anch\u2019essa dall\u2019Unwto, l\u2019Italia \u00e8 al quinto posto e terza in Europa.\n\nA livello europeo, l\u2019Unwto mette l\u2019Italia al terzo posto, dietro Francia e Spagna. Il dato \u00e8 confermato - e anzi rafforzato - anche dalle rilevazioni Eurostat sul turismo. L\u2019ente statistico europeo registra numeri leggermente diversi da quelli dell'agenzia Onu: quest\u2019ultima si serve degli arrivi alla frontiera, mentre l\u2019Eurostat si riferisce agli arrivi degli stranieri nelle strutture alberghiere e ricettive.\n\nSecondo la metrica degli arrivi nelle strutture ricettive, con 51,6 milioni di arrivi nel 2014, l\u2019Italia \u00e8 al secondo posto in Europa dietro alla sola Spagna (52,3 milioni) e davanti alla Francia (46 milioni). Insomma, non abbiamo la certezza del posto che ricopriamo in classifica, ma in quelle principali siamo sempre almeno al terzo posto nel continente europeo (e non al quinto come dice Di Battista).\n\nPi\u00f9 difficile verificare con certezza la prima parte della frase di Di Battista, in cui sostiene che l\u2019Italia sia stato il Paese pi\u00f9 visitato del mondo negli anni Sessanta. Poich\u00e9 le serie storiche non sono disponibili sul sito dell\u2019Unwto, abbiamo chiesto al Centro Studi del Touring Club Italiano se quei dati sono stati comunque rilevati.\n\nIl Touring ci ha risposto che esistono alcune statistiche, che per\u00f2 non coprono tutti gli anni dopo la Seconda Guerra Mondiale. \u00c8 tuttavia possibile elaborare le informazioni per gli anni Cinquanta e per gli anni Settanta per quanto riguarda gli arrivi internazionali: il quadro \u00e8 quello che presentiamo nel grafico qui sotto, secondo la rielaborazione del Touring Club.\n\nCome si vede, nel 1950 circa un quinto di tutti gli arrivi turistici internazionali avevano l\u2019Italia come meta e il nostro Paese era al terzo posto della classifica generale (dopo Stati Uniti e Canada) e prima in Europa. Nel 1970, la quota era scesa al 7,7 per cento ma l\u2019Italia era passata al primo posto a livello globale, davanti a Canada, Francia, Spagna e Stati Uniti. Non possiamo stabilire se la vetta sia stata raggiunta (e mantenuta) per tutti gli anni Sessanta.\n\nPer cercare di confermare i nostri risultati abbiamo chiesto il parere della professoressa Patrizia Battilani, direttrice del corso di laurea in Economia del turismo presso l\u2019universit\u00e0 di Bologna (sede di Rimini) e autrice di diversi libri sul turismo e i consumi in Italia e in Europa.\n\nBattilani ci ha detto che \u201c in termini di arrivi, i dati fra i diversi Paesi sono poco comparabili\u201d, perch\u00e9 raccolti in modo diverso: dunque anche le classifiche dell\u2019Unwto non sono completamente affidabili. Una metrica pi\u00f9 utile (anche se non del tutto esente da problemi, spiega la docente) \u00e8 il confronto tra le entrate valutarie della bilancia dei pagamenti. Qui gli Stati Uniti hanno conquistato la testa della classifica fin dalla fine della Seconda Guerra Mondiale e sono tuttora in testa.\n\nBattilani - che ringraziamo - ci ha segnalato alcune informazioni tratte da un libro in uscita per Il Mulino sulla storia del turismo italiano e ha r\n\nIn conclusione, non possiamo dire con certezza che l\u2019Italia sia stata il Paese pi\u00f9 visitato del mondo negli anni Sessanta, anche se ci sono buoni motivi per pensare che abbia avuto il primato in Europa.\n\nAlessandro Di Battista dice che l\u2019Italia era al primo posto nella classifica turistica internazionale negli anni Sessanta, ma non \u00e8 possibile confermarlo con certezza e le informazioni sulle entrate valutarie sembrano dare il primato agli Stati Uniti. Dice anche che oggi l\u2019Italia \u00e8 al quinto posto in Europa, ma i numeri indicano una terza posizione piuttosto solida. Il punto fermo \u00e8 che l\u2019Italia non \u00e8 stata pi\u00f9 in grado di conquistare la testa della classifica europea a partire dagli anni Novanta, il che conferma la sostanza dell\u2019affermazione di Di Battista: la nostra capacit\u00e0 di attrazione turistica, negli ultimi decenni, \u00e8 stata peggiore della concorrenza. Bilanciando questa sostanziale verit\u00e0 con i numeri che descrivono una situazione pi\u00f9 complessa e in parte lo smentiscono, diamo un \u201cN\u00ec\u201d all\u2019esponente del Movimento 5 Stelle.", "lang": "it"}