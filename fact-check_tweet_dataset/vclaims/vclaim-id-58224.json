{"title": "Ile os\u00f3b rocznie staje si\u0119 ofiarami przemocy w rodzinie?", "subtitle": "Ile os\u00f3b rocznie staje si\u0119 ofiarami przemocy w rodzinie? Odpowied\u017a znajdziecie w naszej analizie wypowiedzi Roberta Biedronia.", "author": "demagog.org.pl", "date": null, "vclaim_id": "vclaim-id-58224", "url": "https://demagog.org.pl/wypowiedzi/ile-osob-rocznie-staje-sie-ofiarami-przemocy-w-rodzinie/", "vclaim": "Ile os\u00f3b rocznie staje si\u0119 ofiarami przemocy w rodzinie?\n\nZdanie z wpisu Roberta Biedronia oceniamy jako prawdziwe, poniewa\u017c Policja podaje, \u017ce zar\u00f3wno w 2019, jak i w 2018 roku, 88 tys. Polak\u00f3w sta\u0142o si\u0119 ofiarami przemocy w rodzinie. W roku 2017 liczba ta by\u0142a nieco wi\u0119ksza i wynios\u0142a 92,5 tys. Nie jest to jednak znaczne odchylenie, bo wynosi ok. 3 proc.\n\nRobert Biedro\u0144 poda\u0142 na Twitterze, \u017ce liczba ofiar przemocy w rodzinie wynosi rocznie w Polsce niemal 90 tys. Odni\u00f3s\u0142 si\u0119 w ten spos\u00f3b do wpisu wiceministra sprawiedliwo\u015bci Marcina Romanowskiego z 13 maja, kt\u00f3ry skrytykowa\u0142 zapisy tzw. Konwencji Stambulskiej (Konwencji o zapobieganiu i zwalczaniu przemocy wobec kobiet i przemocy domowej).\n\nStatystyki na temat przemocy domowej podane s\u0105 na stronie internetowej Policji. Liczone s\u0105 na podstawie procedur tzw. \u201eniebieskiej karty\u201d. W ten spos\u00f3b okre\u015blone s\u0105 czynno\u015bci podejmowane w razie podejrzenia, \u017ce w rodzinie ma miejsce przemoc. Na dokumentacj\u0119 czynno\u015bci sk\u0142adaj\u0105 si\u0119 dwie cz\u0119\u015bci. Pierwsza to notatka z interwencji, a druga to informacje pozostawiane ofierze z np. danymi kontaktowymi do organizacji mog\u0105cych udzieli\u0107 jej pomocy.\n\nZ danych policji wynika, \u017ce w 2019 roku 88 032 osoby sta\u0142y si\u0119 ofiarami przemocy w rodzinie. W tej liczbie 65 195 stanowi\u0105 kobiety, 10 676 \u2013 m\u0119\u017cczy\u017ani. Ma\u0142oletnich by\u0142o natomiast 12 161.\n\nPodejrzewani o przemoc s\u0105 przede wszystkim m\u0119\u017cczy\u017ani \u2013 68 tys. W tej kategorii du\u017c\u0105 mniejsz\u0105 liczb\u0119 stanowi\u0105 kobiety, bo prawie 6,5 tys., a najmniejsz\u0105 nieletni \u2013 314 os\u00f3b. Z prawie 75 tys. os\u00f3b podejrzewanych o przemoc ponad 40 tys. to osoby b\u0119d\u0105ce pod wp\u0142ywem alkoholu.\n\nRobert Biedro\u0144 nie okre\u015bla konkretnego przedzia\u0142u czasowego, a raczej pisze o pewnej tendencji, dlatego przeanalizowali\u015bmy dane r\u00f3wnie\u017c dwa lata wstecz. W 2018 roku liczba ofiar przemocy w rodzinie by\u0142a bardzo podobna i wynios\u0142a 88 133, a w roku 2017 by\u0142a wi\u0119ksza \u2013 92 529 tys.\n\nZgodnie z powy\u017cszymi danymi liczba ofiar przemocy w rodzinie w latach 2019 i 2018 mie\u015bci si\u0119 w stwierdzeniu \u201eniemal 90 tys.\u201d W roku 2017 ofiar by\u0142o nieco wi\u0119cej, lecz nie stanowi to znacznego odchylenia, a zatem analizowan\u0105 wypowied\u017a oceniamy jako prawd\u0119.\n\nPodoba\u0142 Ci si\u0119 artyku\u0142? Pom\u00f3\u017c nam dzieli\u0107 si\u0119 prawd\u0105!", "lang": "pl"}