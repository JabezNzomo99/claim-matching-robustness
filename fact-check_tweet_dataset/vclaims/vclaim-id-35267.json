{"title": "Porti e portafogli aperti per i migranti? Salvini non la dice tutta", "subtitle": "", "author": "pagellapolitica.it", "date": null, "vclaim_id": "vclaim-id-35267", "url": "https://pagellapolitica.it/dichiarazioni/8521/porti-e-portafogli-aperti-per-i-migranti-salvini-non-la-dice-tutta", "vclaim": "Secondo Salvini, quando lui era ministro dell\u2019Interno era riuscito a ridurre \u00abda 35 euro ad una media europea fra i 19 e i 26 euro al giorno il compenso per ogni immigrato\u00bb, mentre \u00abquesto governo fa ripartire il business legato agli sbarchi\u00bb.\n\nPartiamo dalla questione legata agli sbarchi. Come abbiamo scritto in passato, non \u00e8 vero che con Salvini ministro i porti fossero stati \u00abchiusi\u00bb ai migranti. Gli sbarchi erano s\u00ec diminuiti \u2013 proseguendo la tendenza iniziata a luglio 2017 con il precedente ministro Marco Minniti (Pd) \u2013 ma non erano cessati, come vedremo meglio pi\u00f9 avanti.\n\nQuello del leader della Lega sui \u201cporti chiusi\u201d era pi\u00f9 che altro uno slogan che sintetizzava la sua politica migratoria. \u00c8 infatti vero che Salvini, di concerto con gli allora colleghi di governo del M5s, da ministro ha pi\u00f9 volte vietato lo sbarco o l\u2019ingresso in acque territoriali a navi Ong (e non solo) con a bordo migranti, grazie anche ai poteri concessigli dal cosiddetto \u201cdecreto Sicurezza bis\u201d, entrato in vigore a giugno 2019 e convertito in legge ad agosto dello stesso anno (pochi giorni prima della caduta del primo governo Conte).\n\nChe cosa \u00e8 successo invece con il nuovo esecutivo Pd-M5s? Tra settembre 2019 e fine gennaio 2020, in base ai dati del Ministero dell\u2019Interno, in Italia sono arrivati via mare 7.611 migranti, circa il 54 per cento in pi\u00f9 rispetto ai 3.495 arrivi registrati tra settembre 2018 e gennaio 2019 (con Salvini ministro). Questi oltre 7.600 sbarchi restano comunque molto inferiori (-68,8 per cento) rispetto ai 24.416 registrati nello stesso periodo a cavallo tra il 2017 e il 2018 (con Marco Minniti al Viminale).\n\nSe da un lato \u00e8 sbagliato parlare di riapertura dei porti (che come abbiamo visto non erano mai stati chiusi), dall\u2019altro lato \u00e8 per\u00f2 vero che nella gestione degli sbarchi c\u2019\u00e8 stato un parziale cambio di rotta da parte del nuovo governo, e della nuova ministra Luciana Lamorgese.\n\nRestano comunque dei tratti di continuit\u00e0 tra quanto sta facendo Lamorgese e quanto fatto da Salvini (con i dovuti distinguo, segnalati da diversi quotidiani, legati alle vicende processuali del leader della Lega). In base ai dati raccolti dal ricercatore dell\u2019Ispi Matteo Villa, esperto in tema di immigrazione, \u00e8 vero che anche con il nuovo governo le navi Ong, dopo operazioni di salvataggio, restano ancora giorni in mare prima di vedersi assegnato un porto sicuro, mentre i cosiddetti \u201cdecreti Sicurezza\u201d voluti da Salvini non sono ancora stati modificati da Pd e M5s, nonostante la promessa contenuta nel loro programma di governo.\n\nSalvini \u00e8 dunque fuorviante quando dice che il governo \u00abha riaperto i porti\u00bb. Ma \u00e8 vero quanto dice sull\u2019aumento dei soldi per chi accoglie i migranti? Iniziamo proprio da quanto rivendicato dal leader della Lega come risultato di quando era al Viminale.\n\nSecondo Salvini, il suo governo aveva \u00abridotto da 35 euro ad una media europea fra i 19 e i 26 euro al giorno il compenso per ogni immigrato\u00bb. Come abbiamo scritto in passato, i \u00ab35 euro\u00bb fanno riferimento a una stima della Corte dei Conti, secondo cui, per quanto riguarda il 2016, il costo medio per l'accoglienza di un singolo migrante va dai 30 euro ai 35 euro giornalieri.\n\nQuesti 30/35 euro (a parte 2,5 euro circa di , cio\u00e8 i soldi per le piccole esigenze quotidiane) non erano un \u00abcompenso\u00bb, ma servivano alle cooperative d\u2019accoglienza per coprire diverse spese, come il vitto e l\u2019alloggio, ma anche le pulizie e gli stipendi del personale.\n\nA fine novembre 2018, il Ministero dell\u2019Interno guidato da Salvini aveva approvato un nuovo schema di capitolato che regolava le gare di appalto \u00abper la fornitura di beni e servizi relativo alla gestione e al funzionamento dei centri di prima accoglienza\u00bb.\n\nQueste cifre sono in linea con quelle degli altri Paesi europei? Come abbiamo gi\u00e0 verificato a giugno 2018 (pochi mesi prima dell\u2019approvazione del nuovo schema di capitolato), non \u00e8 facile avere una \u00abmedia europea\u00bb attendibile in questo ambito, perch\u00e9 mancano le informazioni relative a numerosi Paesi dell\u2019Unione.\n\nCon i suoi 35 euro, un anno e mezzo fa l\u2019Italia non era per\u00f2 il Paese europeo che spendeva di pi\u00f9 ogni giorno per un singolo richiedente asilo. Costi superiori ai nostri avevano il Belgio (51,14 euro, incluso il costo del personale), la Finlandia (49 euro per gli adulti nei centri di accoglienza, di pi\u00f9 per i minori), l\u2019Olanda (63 euro), la Svezia (40 euro circa per i migranti nei centri di accoglienza) e la Slovacchia (circa 40 euro al giorno).\n\nLa Germania spendeva cifre simili alle nostre, mentre la Francia decisamente meno: 24 euro al giorno per ogni richiedente asilo (compresi accoglienza, sistemazione e welfare), che scendevano a circa 16 euro per quelli accolti in strutture di emergenza. Altri Stati membri dell\u2019Unione europea che spendevano meno era, per esempio, la Polonia, l\u2019Austria, la Repubblica Ceca, l\u2019Irlanda e la Croazia.\n\nSecondo una ricerca pubblicata a novembre 2019 da e (un\u2019organizzazione internazionale indipendente impegnata nell\u2019ambito del contrasto alla povert\u00e0), i \u201ctagli\u201d introdotti da Salvini hanno creato non poche difficolt\u00e0 nell\u2019assegnare i nuovi bandi, un problema emerso anche in una recente circolare inviata ai prefetti dal Dipartimento per l\u2019immigrazione e le libert\u00e0 civili del Ministero dell\u2019Interno.\n\nIn parole semplici, questo non significa che \u00e8 stato approvato un nuovo schema di capitolato e un ritorno al tetto dei 35 euro (o a cifre maggiori di quelle stabilite a fine 2018). Come ha spiegato in un approfondimento del 6 febbraio 2020 il quotidiano , che cita fonti ministeriali, l\u2019aumento del rimborso giornaliero a chi accoglie richiedenti asilo potrebbe crescere in media del 10 per cento, ossia intorno ai 3 euro circa, in quelle situazioni in cui non si trovassero partecipanti ai bandi.\n\nSecondo Matteo Salvini, il governo Pd-M5s, \u00abdopo aver riaperto i porti\u00bb, avrebbe aumentato i soldi per i centri di accoglienza per i richiedenti asilo. \u00abNoi avevamo ridotto da 35 euro ad una media europea fra i 19 e i 26 euro al giorno il compenso per ogni immigrato \u2013 ha aggiunto il leader della Lega \u2013 questo governo fa ripartire il business legato agli sbarchi\u00bb.\n\nAbbiamo verificato e al netto del giudizio politico fatto da Salvini, l\u2019ex ministro \u00e8 impreciso e fuorviante, per almeno due motivi.\n\nDa un lato, non \u00e8 vero che il governo Conte II ha \u00abriaperto i porti\u00bb, dal momento che quest\u2019ultimi non erano mai stati chiusi. Con Lamorgese ministra, c\u2019\u00e8 stato un cambio di politica sulla gestione degli sbarchi (che sono s\u00ec aumentati negli ultimi mesi, ma rimanendo su livelli molto pi\u00f9 bassi rispetto al periodo tra il 2017-2018) anche se rimangono ancora elementi di continuit\u00e0 con quanto fatto dal precedente Conte I.\n\nDall\u2019altro lato, \u00e8 fuorviante lasciare intendere che i soldi per l\u2019accoglienza sono stati aumentati indiscriminatamente. Salvini, al Viminale, aveva ridotto i costi giornalieri medi legati all\u2019accoglienza di un singolo richiedente asilo a 19/26 euro \u2013 anche se diversi Paesi Ue spendono di pi\u00f9 rispetto a questa cifra \u2013 ma questa somma non \u00e8 stata modificata dal nuovo governo.", "lang": "it"}