{"title": "Nei, en 80 \u00e5r gammel mann ble ikke det f\u00f8rste norske d\u00f8dsofferet for koronaviruset", "subtitle": "Resett har trukket og beklaget artikkelen.", "author": "www.faktisk.no", "date": null, "vclaim_id": "vclaim-id-38924", "url": "https://www.faktisk.no/faktasjekker/72l/nei-en-80-ar-gammel-mann-ble-ikke-det-forste-norske-dodsofferet-for-koronaviruset", "vclaim": "Natt til i dag publiserte det alternative nyhetsnettstedet Resett en sv\u00e6rt oppsiktsvekkende sak. Tittelen var:\n\nIf\u00f8lge den usignerte artikkelen hadde den avd\u00f8de nordmannen oppholdt seg i \u00abvirusets episenter Wuhan\u00bb i Kina. 2. mars skrev det som if\u00f8lge Resett skal v\u00e6re mannens svigers\u00f8nn, f\u00f8lgende p\u00e5 Facebook:\n\n4. mars var 80-\u00e5ringen d\u00f8d, if\u00f8lge Resett. \u00abDet tok alts\u00e5 tre dager fra det som ble oppfattet som en vanlig forkj\u00f8lelse, til d\u00f8den vant\u00bb, skriver nettstedet.\n\nRedaksjonssjef Lars Akerhaug i Resett opplyser til Faktisk.no at de har trukket artikkelen fra sine nettsider.\n\nDet skjer p\u00e5 bakgrunn av opplysningene i denne faktasjekken, og deres egne unders\u00f8kelser etter publisering. Resett har ogs\u00e5 publisert en beklagelse.\n\nFaktisk.no har v\u00e6rt i kontakt med Utenriksdepartementet om det p\u00e5st\u00e5tte d\u00f8dsfallet p\u00e5 grunn av koronaviruset covid-19 i Kina.\n\n\u2013 Vi kjenner ikke til at noen nordmann har omkommet av koronavirus i Kina, sier Ane Haavardsdatter Lunde, underdirekt\u00f8r i kommunikasjonsenheten.\n\nBasert p\u00e5 Facebook-innleggene som Resett siterte, har Faktisk.no funnet den p\u00e5st\u00e5tte svigers\u00f8nnen. Profilen bruker navnet Harry Kokin-Mihan, men det er mye som tyder p\u00e5 at den er falsk:\n\u2022 N\u00e5r man s\u00f8ker p\u00e5 \u00abHarry Kokin-Mihan\u00bb i Google, f\u00e5r man bare ett eneste treff: Den aktuelle Facebook-profilen.\n\u2022 Mannen p\u00e5 profilbildet er etter alt \u00e5 d\u00f8mme Marc Bohanan, som ble rapportert savnet 26. april 2017 i Glasford, Illinois i USA.\n\u2022 Familiebildet som er brukt som bakgrunn p\u00e5 profilen, kan man finne p\u00e5 diskusjonsforumet Reddit med overskriften \u00ab50's family\u00bb.\n\nFaktisk.no har sendt en melding til Harry Kokin-Mihan, uten \u00e5 f\u00e5 svar. Etter at vi tok kontakt, ble profilen slettet.\n\nEtter at denne faktasjekken ble publisert, tok personene som sto bak de falske profilene kontakt med Faktisk.no og fortalte at det hele var en sp\u00f8k som spant ut av kontroll.\n\nFaktisk.no har ogs\u00e5 unders\u00f8kt de fire andre bildene som Harry Kokin-Mihan har lagt ut p\u00e5 Facebook. Bildene av personer er illustrasjonsbilder man kan finne \u00e5pent p\u00e5 nett. Dette er enkelt \u00e5 se siden bildene har digitale vannmerker.\n\nTo bilder av samme eldre mann kan man enkelt finne ved \u00e5 s\u00f8ke i Yandex. Familiebildet kommer opp i flere versjoner hvis man gj\u00f8r bildes\u00f8k i Google.\n\nLes mer om hvordan du s\u00f8ker etter bilder her:\n\n13. februar 2020 la Harry Kokin-Mihan ut et bilde av et VG-kryssord p\u00e5 Facebook-siden til Zum Nu\u00dfbaum, som er en pub i Berlin. \u00abHatt med meg VG til Tyskland. L\u00f8st ferdig kryssord med senior Vilhelmsen\u00bb, skrev han.\n\n\u00abSenior Vilhelmsen\u00bb er etter alt \u00e5 d\u00f8mme den n\u00e5 p\u00e5st\u00e5tt avd\u00f8de 80-\u00e5ringen. If\u00f8lge Kokin-Mihan heter han Waldemar Vilhelmsen. Hvis man googler \u00abWaldemar Vilhelmsen\u00bb f\u00e5r man bare to treff. Begge er p\u00e5 Facebook, men det finnes ikke lenger en Facebook-profil med dette navnet.\n\nVilhelmsen og svigers\u00f8nnen skal alts\u00e5 ha v\u00e6rt sammen i Tyskland under tre uker f\u00f8r 80-\u00e5ringen d\u00f8de i Kina. Det er flere grunner til \u00e5 stille sp\u00f8rsm\u00e5l ved denne historien.\n\nFaktisk.no har funnet igjen bildet av kryssordet p\u00e5 bloggen \u00abPolar Coordinate\u00bb. Det fant vi ved \u00e5 s\u00f8ke p\u00e5 det vi fikk vite gjennom bildet i posten \u2013 som selve l\u00f8sningsordet p\u00e5 kryssordet. Vi googlet ordene \u00abVG\u00bb \u00abkryssord\u00bb \u00abl\u00f8sning\u00bb og \u00abtistel\u00bb, og valgte \u00e5 se etter bilder i s\u00f8kefunksjonen til Google.\n\nBildet ble lagt ut p\u00e5 \u00abPolar Coordinate\u00bb 15. april 2012. Kryssordet ble trykket i VG 11. april 2012, alts\u00e5 fire dager tidligere. Den v\u00e5kne avisleser vil ogs\u00e5 legge merke til at designet p\u00e5 VGs papiravis har endret seg siden kryssordet sto p\u00e5 trykk for nesten \u00e5tte \u00e5r siden.\n\nOverfor Faktisk.no bekrefter bloggeren at det er han som har tatt bildet. Han sier at han ikke har kjennskap til Harry Kokin-Mihan.\n\nIf\u00f8lge Harry Kokin-Mihan var alts\u00e5 han og den n\u00e5 avd\u00f8de svigerfaren sammen i Berlin 13. februar. Det inneb\u00e6rer at 80-\u00e5ringen m\u00e5 ha reist til Wuhan i Kina etter dette og blitt der til han d\u00f8de 2. mars.\n\nUtbruddet av korona-viruset covid-19 startet i Wuhan i midten av desember 2019. 23. januar 2020 innf\u00f8rte kinesiske myndigheter reiseforbud i Wuhan og andre byer i Hubei-provinsen.\n\nHvis det stemmer at 80-\u00e5ringen d\u00f8de i den kinesiske byen 2. mars, m\u00e5 han alts\u00e5 ha reist fra Berlin etter 13. februar og kommet seg inn i Wuhan tross reiseforbudet. Det er ikke spesielt sannsynlig.\n\nFaktisk.no har ogs\u00e5 sett n\u00e6rmere p\u00e5 Facebook-vennene til Harry Kokin-Mihan. De har flere fellestrekk som underbygger at dette en en falsk Facebook-profil:\n\u2022 120 av 155 venner har nylig blitt lagt til.\n\u2022 Dette gjelder ogs\u00e5 for alle som har kommentert innleggene om det p\u00e5st\u00e5tte korona-d\u00f8dsfallet.\n\u2022 Flere av vennene har profilbilder som er av andre personer. Blant disse er minst to personer som er meldt savnet i Skottland og USA.\n\u2022 Flere av vennene la ut sine f\u00f8rste innlegg p\u00e5 Facebook 13. februar, alts\u00e5 samme dato som Harry Kokin-Mihan la ut sitt f\u00f8rste innlegg.\n\nEn profil som kaller seg Arnold Wang Jr, har ogs\u00e5 delt et innlegg om at Waldemar Vilhelmsen er d\u00f8d. Dette innlegget er blant annet likt av Facebook-profilen John Kristian Wedel. Wedels profilbilde er, i likhet med Kokin-Mihans, en pensjonist som er rapportert forsvunnet.\n\nFaktisk.no har sendt en melding til Arnold Wang Jr, uten \u00e5 f\u00e5 svar. Profilen ble slettet etter at vi tok kontakt.\n\nNoen av Facebook-vennene til Harry Kokin-Mihan er imidlertid ekte personer. Faktisk.no har snakket med Kolbj\u00f8rn Berg, som er en av dem som har likt innlegget der Kokin-Mihan hevder \u00e5 v\u00e6re i Berlin sammen med Vilhelmsen.\n\nBerg opplyser til Faktisk.no at han kun kjente Vilhelmsen fra Facebook.\n\n\u2013 Det er ikke s\u00e5 lenge siden vi ble venner, sier han.\n\nFaith Christian Fellowship Church i Uganda har ogs\u00e5 hatt kontakt med Vilhelmsen. Blant annet viser Google-s\u00f8k at personen som administrerer kirkens Facebook-side, Mugambagye Amos, tagget Vilhelmsen i et Facebook-innlegg om \u00abkirkebygging\u00bb.\n\nN\u00e5r Faktisk.no skriver til Faith Christian Fellowship Church p\u00e5 Facebook, f\u00e5r vi svar fra Amos:\n\n\u2013 Jeg m\u00f8tte Mr. Waldemar Vilhelmsen p\u00e5 Facebook for en m\u00e5ned siden.\n\nAmos skriver at han ikke har m\u00f8tt Vilhelmsen personlig, men forteller om sin nylige kontakt med det som skal v\u00e6re den avd\u00f8de 80-\u00e5ringen:\n\n\u2013 Forrige uke fikk jeg en melding fra Mr Waldemar om at han var p\u00e5 reise i Kina. Dagen etter informerte han meg om at han f\u00f8lte seg influensasyk. Dagen etter det ble jeg informert av en av vennene hans, Mr Arnold Wang Jr., at Waldemar hadde blitt lagt inn p\u00e5 sykehus med koronavirus, men at han fremdeles kunne kommunisere med meg.\n\nIf\u00f8lge Amos skal Vilhelmsen ha tatt avskjed med ham samme dag. Etter at Faktisk.no informerte Amos om at flere av profilene han har hatt kontakt med ser ut til \u00e5 v\u00e6re falske, f\u00e5r vi f\u00f8lgende melding:\n\n\u2013 Jeg er ikke sikker p\u00e5 om Waldemar var en ekte person. Ikke i det hele tatt.\n\n\u2013 Til sist vil jeg si at hvis Arnold Wang Jr. og Harry Kokin-Mihan ikke er ekte personer, da er ikke Waldemar Vilhelmsen det heller.", "lang": "no"}