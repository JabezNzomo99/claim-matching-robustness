{"title": "Stadig f\u00e6rre kommuner havner p\u00e5 ROBEK-listen", "subtitle": "Ut fra kommunenes gode \u00f8konomiske resultater i 2016, er det forventet at mange kommuner vil bli meldt ut av registeret med det aller f\u00f8rste.", "author": "www.faktisk.no", "date": null, "vclaim_id": "vclaim-id-20525", "url": "https://www.faktisk.no/faktasjekker/29e/stadig-faerre-kommuner-havner-pa-robek-listen", "vclaim": "ROBEK st\u00e5r for Register om betinget godkjenning og kontroll, og er et register over kommuner og fylkeskommuner som er i \u00f8konomisk ubalanse. Hva \u00f8konomisk ubalanse inneb\u00e6rer, er definert i kommuneloven \u00a7 60 (\u00a7 59 a) nr. 1.\n\nKommuner og fylkeskommuner som er oppf\u00f8rt i ROBEK, m\u00e5 ha godkjenning fra Kommunal- og moderniseringsdepartementet for \u00e5 kunne ta opp l\u00e5n eller inng\u00e5 langsiktige leieavtaler. I tillegg skal lovligheten av budsjettvedtakene deres kontrolleres av Fylkesmannen.\n\nSiden ROBEK ble opprettet i 2001, har det variert hvor mange kommuner som har v\u00e6rt registrert der, og hvor lang tid det har tatt f\u00f8r de har blitt meldt ut igjen. F\u00e5 kommuner p\u00e5 ROBEK-listen kan tolkes som at kommunenes \u00f8konomi er god, og det er nok derfor finansminister Siv Jensen (Frp) i sp\u00f8rretimen hevdet at \u00abstadig f\u00e6rre kommuner havner p\u00e5 ROBEK-listen\u00bb.\n\nN\u00e5r Faktisk.no ber Finansdepartementets pressekontakt om dokumentasjon for statsr\u00e5dens p\u00e5stand, blir vi henvist til registerets hjemmeside.\n\nDer kan man blant annet se hvilke kommuner som er registrert i ROBEK til enhver tid. Da Jensen kom med p\u00e5standen i sp\u00f8rretimen 24. mai 2017, sto 44 kommuner og ingen fylkeskommuner p\u00e5 ROBEK-listen, opplyser Kommunal- og moderniseringsdepartementet (KMD) til Faktisk.no.\n\nIf\u00f8lge departementet skjer inn- og utmeldinger i hovedregel to ganger i \u00e5ret: I januar/februar, n\u00e5r fylkesmennene foretar en gjennomgang av kommunenes \u00e5rsbudsjett og \u00f8konomiplan. Og i juni/juli, etter at kommunene har vedtatt \u00e5rsregnskapene sine, og fylkesmennene har gjennomg\u00e5tt disse. Registeret oppdateres fortl\u00f8pende etter hvert som departementet f\u00e5r beskjed fra fylkesmennene.\n\nS\u00e5 over til finansministerens p\u00e5stand. Stemmer det at det at stadig f\u00e6rre kommuner havner i ROBEK?\n\nKMD har laget en historisk oversikt over alle kommuner som er eller har v\u00e6rt i ROBEK fra registeret ble opprettet og til 30. november 2016. Faktisk.no legger til grunn at Jensen snakker om utviklingen siden Solberg-regjeringen tiltr\u00e5dte 16. oktober 2013.\n\nFiguren viser at antall kommuner i ROBEK \u00f8kte fra Solberg-regjeringen tiltr\u00e5dte og til utgangen av 2014. I 2015 ble det f\u00e6rre, og nedgangen fortsatte i 2016 og de fem f\u00f8rste m\u00e5nedene av 2017. Legger man de siste to og et halvt \u00e5rene til grunn, er Jensens p\u00e5stand helt riktig.\n\nDet finansministeren imidlertid ikke tar hensyn til, er den relativt store \u00f8kningen fra 2013 til 2014. Fra Jensens regjering tok over 16. oktober 2013 og til 31. desember 2014, \u00f8kte antall kommuner i ROBEK med nesten 29 prosent.\n\nSiden da har det v\u00e6rt en gradvis nedgang, men det var fortsatt flere kommuner registrert da Jensen kom med p\u00e5standen enn da hun ble finansminister. Da Solberg-regjeringen tiltr\u00e5dte sto 42 kommuner p\u00e5 ROBEK-listen. Da Jensen kom med p\u00e5standen i Stortinget var antallet 44 kommuner.\n\nKnappe to uker f\u00f8r finansministeren snakket om ROBEK i sp\u00f8rretimen, hadde regjeringen imidlertid lagt fram kommuneproposisjonen 2018. Der presenterer regjeringen sin politikk for kommunesektoren og det \u00f8konomiske opplegget for det kommende \u00e5ret. I proposisjonen st\u00e5r det:", "lang": "no"}