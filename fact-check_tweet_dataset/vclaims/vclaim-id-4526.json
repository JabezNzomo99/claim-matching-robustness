{"title": "Kryzys ukrai\u0144ski oczami Polskiego Stronnictwa Ludowego", "subtitle": "Adam Jarubas wskaza\u0142 na odmienny pogl\u0105d PSL na kryzys ukrai\u0144ski w ramach koalicji. Analizujemy stanowisko PSL ws. Ukrainy, o kt\u00f3rym m\u00f3wi\u0142 Adam Jarubas.", "author": "demagog.org.pl", "date": null, "vclaim_id": "vclaim-id-4526", "url": "https://demagog.org.pl/wypowiedzi/kryzys-ukrainski-oczami-polskiego-stronnictwa-ludowego/", "vclaim": "Przedstawiciele Polskiego Stronnictwa Ludowego faktycznie m\u00f3wili wielokrotnie o swoim odmiennym pogl\u0105dzie w sprawie kryzysu ukrai\u0144skiego i dzia\u0142a\u0144 podj\u0119tych z tego powodu.\n\nDowodem na to moga by\u0107 fragmenty przem\u00f3wienia Janusza Piechoci\u0144skiego ze specjalnego 62. posiedzenia Sejmu w dniu 5 marca 2014 r :\n\n(\u2026) odr\u00f3\u017cniajmy to, co jest na poziomie dyplomacji i w\u0142adzy, od tego, co jest na poziomie gospodarki, i od tego, co jest przede wszystkim na poziomie obywatelskim.\n\nNie mamy czasu na wielki sp\u00f3r pomi\u0119dzy Europ\u0105 i Rosj\u0105 o Ukrain\u0119, dlatego \u017ce te warto\u015bci, o kt\u00f3rych dzisiaj m\u00f3wimy, s\u0105 kluczowe i najwa\u017cniejsze i dla tych warto\u015bci na ka\u017cdy atak trzeba odpowiedzie\u0107 skutecznie. Ale musimy te\u017c mie\u0107 \u015bwiadomo\u015b\u0107, w jakich realiach dzisiaj funkcjonujemy. Musimy by\u0107 pragmatyczni i racjonalni, musimy budowa\u0107 wsp\u00f3lnot\u0119 dzia\u0142a\u0144, konsekwencj\u0119 dzia\u0142a\u0144, a tak\u017ce umiej\u0119tno\u015b\u0107 wzajemnego informowania i budowania konsensusu wok\u00f3\u0142 narodowego celu, bo naszym narodowym celem jest bezpieczna przestrze\u0144 na wschodniej rubie\u017cy na wsch\u00f3d od granicy Unii Europejskiej, jest transparentna, demokratyczna przestrze\u0144, s\u0105 przyja\u017anie nastawione pa\u0144stwa i narody. A wi\u0119c nie budowanie nowych mur\u00f3w jest odpowiedzi\u0105 na t\u0119 rzeczywisto\u015b\u0107, ale szukanie racjonalnego porozumienia, tak\u017ce wsp\u00f3\u0142dzia\u0142ania \u015bwiata jednej warto\u015bci, jednych zasad.\n\nPodobnie prezentuje si\u0119 wypowied\u017a wicepremiera Piechoci\u0144skiego na antenie radia RMF FM z dnia 26.03.2014:\n\nNa Majdanie, w tej radosnej cz\u0119\u015bci nie by\u0142o licytowania si\u0119 z innymi politykami. Tam nie by\u0142o polityk\u00f3w PSL. My podchodzimy do tego racjonalnie. M\u00f3wi\u0119 wprost: nie sta\u0107 nas na pomoc Ukrainie wprost.\n\nWie pan, ja nie wiem dlaczego ministrowi Sikorskiemu marzy si\u0119 jaka\u015b wojenka, jakie\u015b wzmocnienie wschodnich rubie\u017cy naszego kraju obcym wojskiem. Co si\u0119 dzieje, panie ministrze? Ja proponuj\u0119 i prosz\u0119, niech pan pohamuje.\n\nNo je\u017celi nie tak dawno, dwa tygodnie temu, pan premier Tusk m\u00f3wi, \u017ce i straszy troch\u0119 Polak\u00f3w, tu mo\u017cna t\u0142umaczy\u0107 to na r\u00f3\u017cne sposoby.\n\nTeraz ministrowi Sikorskiemu marzy si\u0119 brygada obcych wojsk, oczywi\u015bcie natowskich czy ameryka\u0144skich, na wschodnich rubie\u017cach naszego kraju? Ja m\u00f3wi\u0119: panowie, no pohamujcie.\n\nWie pan, a teraz powiem to, co m\u00f3wi wi\u0119kszo\u015b\u0107 Polak\u00f3w: a po co nam to by\u0142o? Po co na si\u0142\u0119 Ukrain\u0119 ci\u0105gn\u0119li\u015bmy jako Unia Europejska i Polska w tym te\u017c bra\u0142a udzia\u0142, na si\u0142\u0119, nieprzygotowan\u0105 Ukrain\u0119 ci\u0105gn\u0119li\u015bmy do Unii Europejskiej? Warto by by\u0142o zada\u0107 pytanie tym, kt\u00f3rzy tak ci\u0105gn\u0119li, czy maj\u0105c to do\u015bwiadczenie ostatnich dw\u00f3ch miesi\u0119cy, czy rzeczywi\u015bcie dwa miesi\u0105ce wcze\u015bniej tak by dalej ci\u0105gn\u0119li.\n\nB\u0142\u0105d, \u017ce politycy PO i PiS \u015bcigali si\u0119 w zach\u0119caniu Majdanu do rewolucji. Trzeba by\u0142o namawia\u0107 do pokojowego porozumienia, tak jak sta\u0142o si\u0119 to w Polsce w 1989 r.\n\nTurystyka na Majdan wielu polskich polityk\u00f3w, ta w 2004 i w 2014 r., wyrywanie si\u0119 przed szereg, dzi\u015b nie bilansuje si\u0119 na plus. Polska, kt\u00f3ra chcia\u0142a by\u0107 bardzo silnym or\u0119downikiem europejskiej drogi Ukrainy, zosta\u0142a przez Kij\u00f3w, ale tak\u017ce Berlin i Waszyngton potraktowana troch\u0119 jak ch\u0142opiec na posy\u0142ki. Zrobili\u015bmy swoje, a teraz mamy czeka\u0107 w szeregu na kolejne rozkazy.\n\nPrzy naszym po\u0142o\u017ceniu geopolitycznym potrzebna jest zdroworozs\u0105dkowa polityka wschodnia, daleka od emocji, zbytnich uprzedze\u0144, uwzgl\u0119dniaj\u0105ca mocniej ni\u017c dotychczas nasz interes narodowy.", "lang": "pl"}