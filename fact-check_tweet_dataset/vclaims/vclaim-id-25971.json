{"title": "Il caso del reddito di cittadinanza che andr\u00e0 a un milione di ex stranieri diventati italiani da poco", "subtitle": "Abbiamo verificato le dichiarazioni della deputata di Forza Italia Elvira Savino", "author": "www.agi.it", "date": "2018-10-06T08:19+0200", "vclaim_id": "vclaim-id-25971", "url": "https://www.agi.it/fact-checking/reddito_di_cittadinanza_stranieri-4452722/news/2018-10-06/", "vclaim": "La deputata di Forza Italia Elvira Savino il 4 ottobre ha scritto su Facebook: \u201cMoltissimi immigrati sono venuti in Italia e nel corso del tempo hanno acquisito la cittadinanza italiana: 101 mila nel 2013, 130 mila nel 2014, 178 mila nel 2015, 202 mila nel 2016. Se questo \u00e8 il trend possiamo immaginare che quando nel 2019 sar\u00e0 attivato il reddito di cittadinanza ci saranno almeno un milione di persone che fino a qualche anno fa erano immigrati e che adesso, come \u2018nuovi italiani\u2019, ne beneficeranno\u201d.\n\n\u00c8 sicuramente vero che negli ultimi anni molti immigrati sono venuti a vivere e a lavorare in Italia. Secondo i dati Istat* al primo gennaio 2018 sono regolarmente residenti nel Paese circa 5,15 milioni di stranieri. Nel 2001, quando fu fatto il censimento, erano 1,3 milioni circa e dieci anni prima erano appena 356 mila.\n\nMolti dei cittadini extracomunitari arrivati prima del 2008 e di quelli comunitari arrivati prima del 2014 hanno adesso maturato i requisiti necessari per diventare cittadini italiani. Secondo la legge, come spiega il portale dedicato del governo italiano, lo straniero \u2013 che non abbia ascendenti italiani o non sia in condizioni particolari \u2013 acquisisce normalmente la cittadinanza \u201cper naturalizzazione\u201d.\n\nInfine \u00e8 possibile diventare cittadini italiani con una particolare, e limitata, forma di ius soli: se lo straniero nato in Italia e residente nel Paese senza interruzioni fino ai 18 anni, entro il compimento del diciannovesimo anno, dichiara di voler acquisire la cittadinanza italiana, pu\u00f2 ottenerla.\n\nI numeri citati da Savino a proposito dei nuovi cittadini italiani sono sostanzialmente confermati da Eurostat, il servizio statistico della Commissione europea. Secondo le rilevazioni pi\u00f9 recenti, nel 2013 hanno acquisito la cittadinanza italiana 100,7 mila persone, nel 2014 129,9 mila, nel 2015 178 mila e nel 2016 201,6 mila. Sono stati, quindi, circa 610 mila i nuovi cittadini nell\u2019arco di quattro anni.\n\nMa che questi abbiano automaticamente diritto al reddito di cittadinanza \u00e8 falso. L\u2019erogazione di questa misura, secondo quanto previsto dal Contratto di governo, \u00e8 destinata ai cittadini italiani \u201cin condizioni di bisogno\u201d. Ancora non si conoscono i dettagli di come, in concreto, verr\u00e0 definito il reddito di cittadinanza, ma si pu\u00f2 ipotizzare che per ottenerlo si dovr\u00e0 avere un reddito al di sotto di determinate soglie.\n\nSe \u00e8 vero \u2013 come abbiamo sottolineato in passato \u2013 che secondo le rilevazioni Istat gli stranieri sono spesso esposti al rischio di povert\u00e0 pi\u00f9 che gli italiani, e dunque i nuovi italiani che erano stranieri fino a poco fa potrebbero essere in condizioni simili, sembra comunque esagerato ritenere che questi ultimi ricadrebbero tutti nelle soglie di reddito basso interessate dal reddito di cittadinanza.\n\nA dispetto di quanto scritto nel Contratto di governo, che parla di reddito di cittadinanza per i \u201ccittadini italiani\u201d, e di quanto affermato di recente da Di Maio e Salvini, questa misura non potr\u00e0 escludere gli stranieri. Se lo facesse, come abbiamo scritto poco tempo fa, verrebbe dichiarata illegittima e probabilmente anche incostituzionale.\n\nSavino ha ragione nel sostenere che molti stranieri hanno acquisito la cittadinanza negli ultimi anni e la sua stima di \u201cun milione\u201d di nuovi cittadini entro il 2019 sembra credibile.\n\nSembra tuttavia poco realistico sostenere che tutti questi nuovi cittadini avranno diritto al reddito di cittadinanza, in quanto dipender\u00e0 anche dalla loro condizione economica. Soprattutto non ha senso sottolineare la differenza tra cittadini italiani e stranieri.\n\nLa legge e la Costituzione proibiscono questa discriminazione e lo stesso governo, stando almeno a quanto affermato di recente da Di Maio, sembra essersi reso conto di non poter escludere gli stranieri in quanto tali, ma di dover intervenire su requisiti relativi alla residenza.", "lang": "it"}