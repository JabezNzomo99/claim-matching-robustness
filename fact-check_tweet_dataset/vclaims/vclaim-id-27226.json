{"title": "Quattro migranti su dieci salvati e portati in Italia da imbarcazioni delle Ong", "subtitle": "Ha ragione il ministro Marco Minniti. Abbiamo verificato le sue affermazioni con i dati di Frontex\u00a02016-2017. Al\u00a010 agosto erano arrivate in Italia nel solo 2017 quasi 97mila\u00a0persone", "author": "www.agi.it", "date": null, "vclaim_id": "vclaim-id-27226", "url": "https://www.agi.it/fact-checking/migranti_ong_minniti_frontex-2039907/news/2017-08-12/", "vclaim": "\u200bDal palco della Festa dell\u2019Unit\u00e0 di Certaldo il ministro dell\u2019Interno, Marco Minniti, ha dichiarato lo scorso 9 agosto: \"Guardiamo i dati dei primi sette mesi di quest'anno. Sono arrivate in Italia circa 95-96 mila persone. Pi\u00f9 del 40% delle persone che sono arrivate in Italia sono arrivate con navi delle organizzazioni non governative (Ong)\u201d.\n\nSono dati che, come abbiamo scritto, dimostrano un netto calo degli arrivi nei mesi di luglio e agosto rispetto al 2016. I mesi estivi venivano infatti tradizionalmente sfruttati dagli scafisti, a causa del bel tempo, per le partenze dalle coste africane.\n\nLa riduzione di luglio e agosto 2017 \u00e8 cos\u00ec significativa che, dopo i primi sei mesi dell\u2019anno in cui sembrava che il record del 2016 (181 mila sbarcati) fosse destinato ad essere sorpassato e non di poco, ad oggi il totale delle persone sbarcate risulta invece inferiore (-3,5%) rispetto a quello del periodo corrispondente dell\u2019anno passato.\n\nAnche la percentuale di migranti portati in Italia dalle Ong riferita da Minniti \u00e8 sostanzialmente corretta. Vediamo come ci siamo arrivati e ricordiamo qualche dato rilevante su come sono andate le cose anche nel corso dello scorso anno.\n\nNella seconda parte dell\u2019anno scorso, spiega il rapporto, le modalit\u00e0 di soccorso dei migranti sono cambiate. Fino a maggio gran parte delle operazioni di salvataggio iniziava infatti in seguito a richieste di soccorso che provenivano dagli stessi barconi di migranti, i quali si mettevano in comunicazione con il centro di soccorso di Roma e chiedevano aiuto. In queste circostanze, le imbarcazioni delle Ong prestavano assistenza in circa il 5 per cento degli incidenti.\n\nA partire dall\u2019estate, le chiamate sono diminuite molto e una grossa fetta delle operazioni ha iniziato a essere svolta da imbarcazioni di Ong che operano a ridosso delle acque territoriali libiche. Nella seconda parte del 2016, secondo Frontex, le Ong hanno partecipato al 40 per cento dei salvataggi.\n\nIl quadro tracciato da Frontex trova conferma anche nei dati riportati dalla Guardia Costiera italiana. In base a questi, nel 2016 sono stati soccorsi in mare 178.415 migranti (su 181.436 arrivi, dunque il 98,3% del totale sono arrivati in seguito a operazioni di salvataggio). Di questi 46.796 sono stati recuperati da navi delle Ong: il 26,2 per cento.\n\nPer quanto riguarda il 2017, che \u00e8 il periodo preso in considerazione da Minniti, nel suo rapporto sul primo trimestre dell\u2019anno Frontex scrive che le Ong hanno contribuito a recuperare il 32% dei migranti (dato aggiornato al 31 marzo). La percentuale risente di un calo registrato durante l\u2019inverno, in particolare a gennaio e febbraio, ma sarebbe in corso un \u201crinnovato incremento\u201d.\n\n\u00c8 dunque probabile, anche se Frontex non ha ancora diffuso il rapporto sul secondo trimestre (quello sul primo \u00e8 stato pubblicato l\u20191 agosto scorso), che nei mesi seguenti si sia arrivati al 40% indicato dal titolare del Viminale.\n\nA marzo e aprile si erano registrare percentuali simili (40%), mentre a febbraio i migranti salvati dalle ong erano stati solo il 21% del totale e a gennaio il 34%.\n\nI numeri citati da Minniti sono dunque corretti. Il numero totale di migranti arrivati viene confermato direttamente dai rapporti statistici del Viminale. I dati, e soprattutto le dinamiche, analizzate da Frontex indicano la soglia del 40% di migranti salvati dalle Ong negli ultimi sette mesi come credibile. I dati pi\u00f9 recenti della Guardia Costiera li confermano per i primi mesi dell\u2019anno, mentre resta da vedere se verranno confermati dalle cifre di giugno e luglio, non ancora pubblicate.", "lang": "it"}