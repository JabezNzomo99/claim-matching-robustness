{"title": "Nie, film z delfinami nie jest z Wenecji, a Sardynii", "subtitle": "W sieci ogromn\u0105 popularno\u015b\u0107 zyskuje nagranie, kt\u00f3re pokazuje p\u0142ywaj\u0105cego przy portowej kei delfina. Mia\u0142 by\u0107 sfilmowany w Wenecji. Wed\u0142ug internaut\u00f3w pojawienie si\u0119 tych ssak\u00f3w w \u201emie\u015bcie na wodzie\u201d, to uboczny efekt epidemii koronawirusa. Nagranie pochodzi jednak z portu w Cagliari, na Sardynii.", "author": "sprawdzam.afp.com", "date": "2020-03-19T11:53:49+01:00", "vclaim_id": "vclaim-id-42610", "url": "https://sprawdzam.afp.com/nie-film-z-delfinami-nie-jest-z-wenecji-sardynii", "vclaim": "Nie, film z delfinami nie jest z Wenecji, a Sardynii\n\nW sieci ogromn\u0105 popularno\u015b\u0107 zyskuje nagranie, kt\u00f3re pokazuje p\u0142ywaj\u0105cego przy portowej kei delfina. Mia\u0142 by\u0107 sfilmowany w Wenecji. Wed\u0142ug internaut\u00f3w pojawienie si\u0119 tych ssak\u00f3w w \u201emie\u015bcie na wodzie\u201d, to uboczny efekt epidemii koronawirusa. Nagranie pochodzi jednak z portu w Cagliari, na Sardynii.\n\n- W\u0142ochy od 2 tygodni maj\u0105 wprowadzon\u0105 najbardziej restrykcyjn\u0105 kwarantann\u0119 ze wszystkich kraj\u00f3w europejskich - napisa\u0142a w \u015brod\u0119 na Facebooku podr\u00f3\u017cniczka Martyna Wojciechowska.\n\n- (...) Woda w kana\u0142ach weneckich ju\u017c dawno nie by\u0142a tak czysta i przejrzysta, w ko\u0144cu wida\u0107 dno. Wr\u00f3cili tu te\u017c dawno niewidziani go\u015bcie? Tak, DELFINY s\u0105 widywane w Wenecji! - czytamy dalej.\n\nNa dow\u00f3d tego zamie\u015bci\u0142a kr\u00f3tki film z p\u0142ywaj\u0105cym delfinem.\n\nFilm zyska\u0142 prawie milion wy\u015bwietle\u0144. Sam post Wojciechowskiej ma 1,4 tys. komentarzy i 12 tys. wy\u015bwietle\u0144. Ten san film podr\u00f3\u017cniczka zamie\u015bci\u0142a r\u00f3wnie\u017c na Instagramie.\n\nWi\u0119kszo\u015b\u0107 internaut\u00f3w wyrazi\u0142a zachwyt pojawieniem si\u0119 delfin\u00f3w we w\u0142oskim mie\u015bcie: \u201eJaki pi\u0119kny i buduj\u0105cy widok\u201d, \u201eWystarczy pozby\u0107 si\u0119 ludzi, \u017ceby ziemia sta\u0142a si\u0119 ponownie rajem\u201d, \u201eNatury nie oszukamy i nie przechytrzymy!\u201d - pisali. Niekt\u00f3rzy jednak zauwa\u017cyli, \u017ce to b\u0142\u0119dna informacja i prosili o sprostowanie.\n\nPodr\u00f3\u017cniczka napisa\u0142a, \u017ce informacja o delfinach w Wenecji pochodzi z portalu wmagazine.com. To spore uproszczenie, gdy\u017c artyku\u0142 na tym portalu to kompilacja r\u00f3\u017cnych post\u00f3w i tweet\u00f3w o cudownie odradzajacej si\u0119 przyrodzie w zwi\u0105zku z restrykcjami, jakie obj\u0119\u0142y W\u0142ochy po wybuchu epidemii koronawirusa. Ponadto film opublikowany w artykule by\u0142 podpisany jako nagranie z Cagliari, na Sardynii.\n\nPodobn\u0105 informacj\u0119 zamie\u015bci\u0142 portal Vogue.pl, kt\u00f3rego tytu\u0142 brzmi: \u201eDelfiny w weneckich kana\u0142ach\u201d. I w tym przypadku w opisie nagrania wida\u0107 informacj\u0119, \u017ce pochodzi ono z najwi\u0119kszego miasta na Sardynii. Posty z filmem ukaza\u0142y si\u0119 r\u00f3wnie\u017c w\u015br\u00f3d internaut\u00f3w francuskoj\u0119zycznych i angloj\u0119zycznych. Napisa\u0142 o tym te\u017c ameryka\u0144ski portal Yahoo.com.\n\nOdwrotne wyszukiwanie obrazu za pomoc\u0105 programu InVid umo\u017cliwi\u0142o nam wyszukanie nagra\u0144, kt\u00f3re by\u0142y publikowane wcze\u015bniej. Odnale\u017ali\u015bmy go na stronie w\u0142oskiego dziennika \u201eUnione Sarda\u201d, kt\u00f3ry opublikowa\u0142 film wraz z artyku\u0142em we wtorek, 17 marca. Nagranie, jak napisa\u0142a redakcja, zosta\u0142o zaczerpni\u0119te z konta Micheli Meloni. Odnale\u017ali\u015bmy jej post na Facebooku.\n\n- Film nakr\u0119cony w porcie Cagliari przez za\u0142og\u0119 Luna Rossa, promy ju\u017c nie p\u0142ywaj\u0105, a delfiny daj\u0105 nam ten spektakl. Wszystko to uczy nas, \u017ce cz\u0142owiek zaw\u0142adn\u0105\u0142 \u015bwiatem, kt\u00f3rym powinien by\u0142 si\u0119 podzieli\u0107 - czytamy w opisie zamieszczonym przez Meloni.\n\nJej nagranie jest nieco d\u0142u\u017csze. Widoczne s\u0105 na nim elementy, kt\u00f3re pozwoli\u0142y na dok\u0142adn\u0105 lokalizacj\u0119 miejsca nagrania.\n\nFilm zosta\u0142 nakr\u0119cony w porcie w Cagliari przy molo Ichnusa. Odnale\u017ali\u015bmy to miejsce dzi\u0119ki Google Street View.\n\nAnalizuj\u0105c elementy architektury widzimy identyczne budynki. Na \u017c\u00f3\u0142to zaznaczyli\u015bmy budynek znajduj\u0105cy si\u0119 przy ulicy Cristoforo Colombo 25, kt\u00f3ry widoczny jest od strony portu. To te\u017c dow\u00f3d, \u017ce film nie zosta\u0142 nakr\u0119cony w Wenecji, lecz w porcie w Cagliari.\n\nAutorem nagrania jest cz\u0142onek w\u0142oskiej za\u0142ogi \u017ceglarskiej Luna Rossa zwi\u0105zanej z miastem Cagliari. Wi\u0119cej o niej mo\u017cna przeczyta\u0107 tu i tu. Za\u0142oga, kt\u00f3ra sponsorowana jest przez firmy Pirelli i Prada ma charakterystyczne stroje z ich logo. Na filmie przez chwil\u0119 wida\u0107 spodnie z logo ekipy. Wi\u0119cej o nich mo\u017cna dowiedzie\u0107 na Facebooku.", "lang": "pl"}