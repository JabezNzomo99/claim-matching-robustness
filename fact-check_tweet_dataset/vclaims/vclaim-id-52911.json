{"title": "Nie, ten m\u0119\u017cczyzna zosta\u0142 dotkliwie pobity, ale \u017cyje", "subtitle": "W sieci popularne jest nagranie z brutalnej b\u00f3jki demonstrant\u00f3w w Londynie. Wed\u0142ug opisu ma ukazywa\u0107 grup\u0119 czarnosk\u00f3rych demonstrant\u00f3w atakuj\u0105cych bia\u0142ego m\u0119\u017cczyzn\u0119. Mia\u0142 on umrze\u0107 w szpitalu. Nie, to nieprawda. Nie by\u0142o \u017cadnych ofiar \u015bmiertelnych demonstracji 13 czerwca.", "author": "sprawdzam.afp.com", "date": "2020-06-16T10:38:44+02:00", "vclaim_id": "vclaim-id-52911", "url": "https://sprawdzam.afp.com/nie-ten-mezczyzna-zostal-dotkliwie-pobity-ale-zyje", "vclaim": "Nie, ten m\u0119\u017cczyzna zosta\u0142 dotkliwie pobity, ale \u017cyje\n\nW sieci popularne jest nagranie z brutalnej b\u00f3jki demonstrant\u00f3w w Londynie. Wed\u0142ug opisu ma ukazywa\u0107 grup\u0119 czarnosk\u00f3rych demonstrant\u00f3w atakuj\u0105cych bia\u0142ego m\u0119\u017cczyzn\u0119. Mia\u0142 on umrze\u0107 na skutek obra\u017ce\u0144 w szpitalu. Nie, to nieprawda. Nie by\u0142o \u017cadnych ofiar \u015bmiertelnych demonstracji 13 czerwca.\n\nFilm jest prawdziwy. Scena rozgrywa si\u0119 przed dworcem kolejowym Waterloo Station w centrum Londynu w sobot\u0119, 13 czerwca. Wida\u0107 na nim kilkunastu zamaskowanych m\u0119\u017cczyzn biegn\u0105cych za demonstrantem. Powalaj\u0105 go na ziemi\u0119, bij\u0105 i kopi\u0105.\n\n- Bia\u0142y mieszkaniec Londynu, po kt\u00f3rym na nagraniu skacze spora grupa czarnosk\u00f3rych oprawc\u00f3w, zmar\u0142 w szpitalu. Chwil\u0119 wcze\u015bniej bra\u0142 udzia\u0142 w ochronie pomnika Winstona Churchilla wraz z innymi patriotami! Czy media o tym powiedz\u0105? Czy mo\u017cna spodziewa\u0107 si\u0119 protest\u00f3w? - czytamy dalej w po\u015bcie.\n\nPost z filmem pojawi\u0142 si\u0119 w\u015br\u00f3d polskich u\u017cytkownik\u00f3w Facebooka jeszcze w dniu zamieszek w Londynie. Zyska\u0142 130 tys. wy\u015bwietle\u0144, 2 tys. udost\u0119pnie\u0144 i 257 komentarzy.\n\nZamieszki wybuch\u0142y po demonstracji zorganizowanej w obronie pomnik\u00f3w przed aktami wandalizmu ze strony antyrasistowskich aktywist\u00f3w z Black Lives Matter. Aktywi\u015bci z BLM wyszli na ulice niemal\u017ce ca\u0142ego \u015bwiata po \u015bmierci podczas policyjnego zatrzymania w USA Afroamerykanina George'a Floyda. W czasie jednej demonstracji w Bristolu 7 czerwca, w Wielkiej Brytanii obalony zosta\u0142 pomnik zas\u0142u\u017conego dla tego miasta kupca, handlarza niewolnik\u00f3w z Afryki, Edwarda Colstona.\n\nJednak tydzie\u0144 p\u00f3\u017aniej grupy skrajnie prawicowe wykorzysta\u0142y demonstracj\u0119 w obronie pomnik\u00f3w w Londynie do atak\u00f3w zar\u00f3wno na policj\u0119 jak i na aktywist\u00f3w z BLM. Burdy na ulicach Londynu mo\u017cna zobaczy\u0107 m.in. tu na stronie BBC.\n\nPocz\u0105tkowo starcia mia\u0142y miejsce na Trafalgar Square, sk\u0105d grupy protestuj\u0105cych ruszy\u0142y w kierunku Tamizy i Waterloo Station. To przed wej\u015bciem do tej centralnej stacji w Londynie dosz\u0142o do brutalnego pobicia m\u0119\u017cczyzny sfilmowanego na amatorskim nagraniu. Odnale\u017ali\u015bmy je r\u00f3wnie\u017c na Twitterze. W opisie filmu czytamy, \u017ce pobity m\u0119\u017cczyzna to prawdopodobnie \u201ecz\u0142onek skrajnej prawicy. (...) Zosta\u0142 zabrany karetk\u0105 pogotowia\u201d.\n\nCo wydarzy\u0142o si\u0119 pod dworcem Waterloo?\n\nZapytali\u015bmy o przebieg zaj\u015bcia fotografa z londy\u0144skiego biura AFP Daniela Leal-Olivas, kt\u00f3ry by\u0142 na miejscu. Przytaczamy jego relacj\u0119:\n\nRobi\u0142em zdj\u0119cia podczas demonstracji BLM. Kiedy zobaczy\u0142em, \u017ce jaka\u015b grupa biegnie za kim\u015b pobieg\u0142em za ni\u0105. Zobaczy\u0142em bia\u0142ego m\u0119\u017cczyzn\u0119 w niebieskim T-shircie, kt\u00f3ry zaatakowa\u0142 innych. Te\u017c dosta\u0142 pi\u0119\u015bci\u0105 w brod\u0119 upad\u0142 na ziemi\u0119. Inni zacz\u0119li go kopa\u0107 po ca\u0142ym ciele. Razem z kilkoma osobami zacz\u0119li\u015bmy ich powstrzymywa\u0107, krzyczeli\u015bmy (wida\u0107 to na filmie). Ludzie otoczyli bitego, \u017ceby go chroni\u0107 w oczekiwaniu na policj\u0119. Pojawi\u0142a si\u0119 i zabra\u0142a go. Wi\u0119cej nie wiem. Pobieg\u0142em dalej.\n\nPobitego m\u0119\u017cczyzn\u0119 otoczonego przez policj\u0119 wida\u0107 te\u017c na innym filmie zamieszczonym na YouTube. Cho\u0107 ma zakrwawion\u0105 twarz jest ca\u0142kiem przytomny.\n\nSprawdzili\u015bmy te\u017c na policji i u \u017ar\u00f3de\u0142 medycznych. S\u0142u\u017cby medyczne Londynu poinformowa\u0142y po zaj\u015bciach o 15 rannych w tym dw\u00f3ch policjantach oraz 6 uczestnikach zabranych do szpitali. Londy\u0144ska policja metropolitalna poinformowa\u0142a natomiast w komunikacie opublikowanym 14 czerwca, \u017ce zosta\u0142o aresztowanych 113 os\u00f3b a obra\u017cenia - r\u00f3\u017cnego stopnia - odnios\u0142o 23 funkcjonariuszy policji. Nie by\u0142o informacji o ofiarach \u015bmiertelnych w czasie zaj\u015b\u0107 ani w\u015br\u00f3d rannych odwiezionych do szpitali.\n\nPodana w po\u015bcie na Facebooku informacja 15 czerwca, \u017ce bia\u0142y mieszkaniec Londynu zmar\u0142 w szpitalu na skutek pobicia przez czarnosk\u00f3rych uczestnik\u00f3w demonstracji jest zatem nieprawdziwa.\n\nTo, \u017ce biali i czarnosk\u00f3rzy uczestnicy zaj\u015b\u0107 okazywali podobny poziom agresji, wida\u0107 w wielu relacjach medialnych. Wida\u0107 te\u017c jak traktowano rannych. \u015awiat obieg\u0142o zdj\u0119cie fotografa agencji Reuters, na kt\u00f3rym czarnosk\u00f3ry manifestant BLM niesie rannego bia\u0142ego demonstranta.", "lang": "pl"}