{"title": "Nie, radioaktywna chmura z Czarnobyla nie przechodzi nad Polsk\u0105", "subtitle": "W sieci kr\u0105\u017c\u0105 ostrze\u017cenia przed radioaktywn\u0105 chmur\u0105 z dawnej elektrowni atomowej w Czarnobylu na Ukrainie. Mia\u0142aby powsta\u0107 na skutek po\u017car\u00f3w w tej strefie. Po\u017cary rzeczywi\u015bcie trawi\u0142y w kwietniu rejon by\u0142ej elektrowni. Jednak informacje o zagro\u017ceniu radioaktywnym nad Polsk\u0105 s\u0105 nieprawdziwe.", "author": "sprawdzam.afp.com", "date": "2020-04-21T09:43:15+02:00", "vclaim_id": "vclaim-id-54732", "url": "https://sprawdzam.afp.com/nie-radioaktywna-chmura-z-czarnobyla-nie-przechodzi-nad-polska", "vclaim": "Nie, radioaktywna chmura z Czarnobyla nie przechodzi nad Polsk\u0105\n\nW sieci kr\u0105\u017c\u0105 ostrze\u017cenia przed radioaktywn\u0105 chmur\u0105 z dawnej elektrowni atomowej w Czarnobylu na Ukrainie. Mia\u0142aby powsta\u0107 na skutek po\u017car\u00f3w w tej strefie. Po\u017cary rzeczywi\u015bcie trawi\u0142y w kwietniu rejon by\u0142ej elektrowni. Jednak informacje o zagro\u017ceniu radioaktywnym nad Polsk\u0105 s\u0105 nieprawdziwe.\n\n- Wa\u017cne! Sied\u017acie w domach przy zamkni\u0119tych oknach, w\u0142a\u015bnie przechodzi nad Warszaw\u0105 chmura radioaktywna - pisa\u0142a jedna z mieszkanek Warszawy 17 kwietnia na Facebooku. Do swojego ostrze\u017cenia do\u0142\u0105czy\u0142a zdj\u0119cie pustego parku.\n\nW komentarzach jedni pisali, \u017ce wiadomo\u015b\u0107 jest nieprawdziwa. Inni doradzali za\u017cycie p\u0142ynu Lugola.\n\nKilka dni wcze\u015bniej na Facebooku pojawi\u0142 si\u0119 post z linkiem do filmu na Youtubie. Jego tytu\u0142: \u201eRadioaktywna chmura polecia\u0142a w wyniku po\u017caru w Czarnobylu 2020\u201d. Film pokazuje map\u0119 Europy \u015arodkowo-Wschodniej z wizualizacj\u0105 przemieszczania si\u0119 chmury z rejonu dawnej elektrowni od 4 do 12 kwietnia. Link pochodzi z kana\u0142u \u201ePoland News\u201d.\n\nW filmie trajektori\u0119 chmury, kt\u00f3ra mia\u0142a powsta\u0107 na skutek po\u017car\u00f3w las\u00f3w na Ukrainie, w strefie wok\u00f3\u0142 by\u0142ej elektrowni. Trajektoria zaczyna si\u0119 w Czarnobylu, po czym przemieszcza si\u0119 na po\u0142udnie Ukrainy, dalej na zach\u00f3d i zatacza ko\u0142o nad Mo\u0142dawi\u0105, Rumuni\u0105, W\u0119grami i S\u0142owacj\u0105. P\u00f3\u017aniej przesuwa si\u0119 nad Polsk\u0119 oraz Kraje Ba\u0142tyckie, by w ko\u0144cu obj\u0105\u0107 swym zasi\u0119giem Bia\u0142oru\u015b i Rosj\u0119. Poni\u017cszy zrzut ekranu przedstawia moment w kt\u00f3rym chmura dociera nad Polsk\u0119.\n\nZar\u00f3wno post na Facebooku, jak i film na Youtubie zyska\u0142y dziesi\u0105tki komentarzy i udost\u0119pnie\u0144. Ukaza\u0142y si\u0119 tu i tu. U\u017cytkownicy telefon\u00f3w kom\u00f3rkowych podobne ostrze\u017cenia przesy\u0142ali sobie SMS-ami. Chmura pojawi\u0142a si\u0119 te\u017c na Twitterze.\n\nOd pocz\u0105tku kwietnia po\u017cary rzeczywi\u015bcie pustoszy\u0142y rejon dawnej elektrowni. O po\u017carach oraz o niewielkim wzro\u015bcie promieniowania informowa\u0142y m.in. BBC, a tak\u017ce AFP.\n\nD\u0142ugotrwa\u0142a susza i podpalenia mieszka\u0144c\u00f3w wypalaj\u0105cych trawy na wiosn\u0119 - to by\u0142y g\u0142\u00f3wne przyczyny po\u017car\u00f3w w rejonie Czarnobyla. Spowodowa\u0142y niewielki wzrost radioaktywno\u015bci w strefie rozprzestrzeniania si\u0119 ognia.\n\nPisa\u0142 o tym 5 kwietnia Jegor Firsow, szef ukrai\u0144skiej pa\u0144stwowej s\u0142u\u017cby kontroli ekologicznej. Na nagraniu widzimy licznik Geigera pokazuj\u0105cy 0,26 \u00b5Sv/h (moc dawki promieniowania gamma), czyli szesnastokrotny wzrost promieniowania powy\u017cej normy.\n\nJego kilkusekundowe nagranie rozgrza\u0142o wyobra\u017ani\u0119 wielu internaut\u00f3w. Cho\u0107, jak podkre\u015bli\u0142, wzrost ten zosta\u0142 odnotowany jedynie w strefie po\u017caru.\n\nW po\u0142owie kwietnia Polska Agencja Atomistyki poinformowa\u0142a, \u017ce nad Polsk\u0105 nie ma radioaktywnej chmury. Pierwsze o\u015bwiadczenie ukaza\u0142o si\u0119 15 kwietnia, a kolejny komunikat zosta\u0142 opublikowany dwa dni p\u00f3\u017aniej.\n\n- Pa\u0144stwowa Agencja Atomistyki przypomina, \u017ce sytuacja radiacyjna w Polsce pozostaje w normie, jak r\u00f3wnie\u017c nie wyst\u0119puje zagro\u017cenie dla zdrowia i \u017cycia ludno\u015bci na terytorium Rzeczypospolitej Polskiej. Nie ma w zwi\u0105zku z tym konieczno\u015bci podejmowania jakichkolwiek dzia\u0142a\u0144 zapobiegawczych przez mieszka\u0144c\u00f3w Polski, w szczeg\u00f3lno\u015bci nie zaleca si\u0119 przyjmowania preparat\u00f3w ze stabilnym jodem (w tym tzw. p\u0142ynu Lugola) - czytamy w komunikacie.\n\n- Nie wyst\u0119puje zagro\u017cenie dla zdrowia i \u017cycia ludno\u015bci na terenie kraju - czytamy w kolejnym komunikacie.\n\nNa stronie agencji, kt\u00f3r\u0105 za\u0142\u0105czyli\u015bmy poni\u017cej, publikowane s\u0105 mapy z danymi z poszczeg\u00f3lnych stacji pomiarowych rozmieszczonych na terenie kraju. W \u017cadnym miejscu Polski w dniu 21 kwietnia nie przekroczy\u0142y one dawki promieniowania gamma 0,1 \u00b5Sv/h.\n\nMo\u017cna najecha\u0107 kursorem na poszczeg\u00f3lne punkty i otrzyma\u0107 dok\u0142adne pomiary w danym mie\u015bcie. Poni\u017cej publikujemy map\u0119 z 21 kwietnia, zaraz po weekendzie, podczas kt\u00f3rego nad Polsk\u0105 mia\u0142a rzekomo przechodzi\u0107 radioaktywna chmura.\n\nPoni\u017cej publikujemy dane z ca\u0142ego ostatniego miesi\u0105ca. Zielona linia pozioma pokazuje, \u017ce utrzymywa\u0142y si\u0119 one na niezmiennym, niskim poziomie.\n\n- Sytuacja radiacyjna w Polsce pozostaje w normie - pisali przedstawiciele ministerstwa klimatu na Twitterze.\n\n\u017badna z europejskich instytucji j\u0105drowych nie zauwa\u017cy\u0142a te\u017c niczego niepokoj\u0105cego. Poni\u017cej publikujemy map\u0119 unijnego centrum monitoringu ska\u017ce\u0144 promieniotw\u00f3rczych Radioactivity Environmental Monitoring, na kt\u00f3rej nie odnotowano \u017cadnych podwy\u017cszonych odczyt\u00f3w, ani w Polsce, ani w innych krajach europejskich.\n\nNa Ukrainie monitorowaniem bezpiecze\u0144stwa j\u0105drowego zajmuje si\u0119 Pa\u0144stwowe Centrum Naukowo-Techniczne do spraw Bezpiecze\u0144stwa J\u0105drowego i Radiacyjnego (SSTC NRS). Na ich stronie mo\u017cna zobaczy\u0107 przygotowywane przez centrum grafiki i symulacje. Do z\u0142udzenia przypominaj\u0105 one wizualizacj\u0119 radioaktywnej chmury, kt\u00f3ra by\u0142a popularna w mediach spo\u0142eczno\u015bciowych.\n\nPoni\u017cej publikujemy por\u00f3wnanie obu map: po lewej zrzut z Youtube'a, po prawej mapa z ukrai\u0144skiej oficjanej strony SSTC NRS. Czerwonymi strza\u0142kami i k\u00f3\u0142kiem zaznaczyli\u015bmy elementy na poz\u00f3r identyczne.\n\nOdnosimy wra\u017cenie, \u017ce opisy, uk\u0142ad graficzny, czcionka, kolory na skali st\u0119\u017ce\u0144 i sama tre\u015b\u0107 s\u0105 identyczne na obu mapach. Na przyk\u0142ad w tytule w lewym g\u00f3rnym rogu czytamy po ukrai\u0144sku: \u201eSt\u0119\u017cenie w powietrzu w czasie rzeczywistym Cs-137 [bk/m3] 04.04.2020 02:00 (UTC) ...Projekt ... Maksymalne warto\u015bci 1,61 E-2 bk/m\u201d. Na stronie po prawej pojawia si\u0119 identyczna tre\u015b\u0107 ale ju\u017c po angielsku: \u201eAir concentration near ground, current Cs-137 [bk/m3] 10.04.2020 02:00 (UTC)\u201d.\n\nJednak kiedy wejdziemy na stron\u0119 ukrai\u0144skiego centrum wszystkie mapy opisane s\u0105 po angielsku i to niezale\u017cnie jaki j\u0119zyk strony wybierzemy ukrai\u0144ski, rosyjski czy angielski. To pierwszy sygna\u0142, \u017ce symulacja mo\u017ce nie pochodzi\u0107 z tej strony i \u017ce jest jedynie jej imitacj\u0105.\n\nOgl\u0105daj\u0105c symulacj\u0119 z Youtube'a dziwi\u0107 mog\u0105 w niekt\u00f3rych momentach r\u00f3wno przyci\u0119te chmury. Wida\u0107 to poni\u017cej w chwili kiedy chmura zbli\u017ca si\u0119 do Moskwy (ten zrzut zrobili\u015bmy pod koniec symulacji).\n\nMapa jest te\u017c du\u017co wi\u0119ksza ni\u017c obszar po kt\u00f3rym przemieszcza si\u0119 chmura. To tak jakby chmur\u0119 wyci\u0119to z innej symulacji, dla kt\u00f3rej by\u0142y stworzone inne, mniejsze ramy. Po czym wklejono chmur\u0119 wraz z ram\u0105 na du\u017c\u0105 map\u0119. Ramy te wyznaczyli\u015bmy czerwonymi liniami.\n\nAutorzy wizualizacji z Youtube'a pos\u0142u\u017cyli si\u0119 programem Open Street Map. Tego samego narz\u0119dzia do tworzenia grafik u\u017cywa te\u017c ukra\u0144skie centrum SSTC NRS. Sam\u0105 wizulizacj\u0119 trajektorii chmury stworzono przy pomocy aplikacji JRODOS, u\u017cywan\u0105 przez r\u00f3\u017cne agencje nuklearne do tworzenia symulacji w razie wzrostu promieniowania.\n\nDlaczego zatem wygenerowany zosta\u0142 napis w j\u0119zyku ukrai\u0144skim? Odpowied\u017a jest prosta: oprogramowanie JRODOS u\u017cywa j\u0119zyka komputera, na kt\u00f3rym zosta\u0142o ono zainstalowane.\n\nDla pewno\u015bci zapytali\u015bmy SSTC NRS, czy wizualizacja na pewno nie zosta\u0142a przez nich zrobiona. \n\n - Symulacje ruch\u00f3w mas powietrza potencjalnie ska\u017conego od 4 do 13 kwietnia nie zostaly zrealizowane przez specjalist\u00f3w z SSTC NRS - napisa\u0142 AFP przedstawiciel biura prasowego.\n\nJak oceniaj\u0105 meteorolodzy, od kilkunastu dni nad Polsk\u0119 ze Skandynawii wiej\u0105 p\u00f3\u0142nocne wiatry, co sprawia, \u017ce \u017cadna radioaktywna chmura nie mog\u0142aby dotrze\u0107 nad Polsk\u0119. To kolejny argument za tym, \u017ce mamy do czynienia z nieprawdziw\u0105 tre\u015bci\u0105.\n\nStanis\u0142aw Janikowski, rzecznik prasowy Pa\u0144stwowej Agencji Atomistyki: - Nawet je\u015bli mieliby\u015bmy do czynienia z prawdziw\u0105 symulacj\u0105, to wykazane s\u0105 w niej bardzo niskie st\u0119\u017cenia, rz\u0119du maksymalnie kilkuset mikrobekereli (1 mikrobekerel = 10^-6 bekerela). To oko\u0142o 10 tys. razy ni\u017csze, ni\u017c st\u0119\u017cenia graniczne, przy kt\u00f3rych s\u0142u\u017cby og\u0142aszaj\u0105 stan alarmowy. By dosz\u0142o do sytuacji niepokoj\u0105cej, musia\u0142o by doj\u015b\u0107 do st\u0119\u017cenia rz\u0119du kilku bekereli na metr sze\u015bcienny i to przez okres 30 dni. W przypadku tej symulacji mamy doczynienia z ekpozycj\u0105 kr\u00f3tk\u0105, bo zaledwie kilku godzin.\n\nO chmurze pisa\u0142y r\u00f3wnie\u017c Demagog i Konkret24. Spraw\u0105 zajmuje si\u0119 te\u017c portal Napromieniowani.pl, kt\u00f3ry kr\u00f3tko skwitowa\u0142 symulacj\u0119 jako \u201ebzdur\u0119\u201d.", "lang": "pl"}