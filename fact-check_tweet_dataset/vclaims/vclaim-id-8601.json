{"title": "Davvero l\u2019autostrada pi\u00f9 lunga gestita dallo Stato \u00e8 la Salerno-Reggio Calabria?", "subtitle": "Criticando l'idea del governo di un ritorno alle nazionalizzazioni, Silvio Berlusconi ha citato l'autostrada del Mediterraneo come modello da non imitare. Abbiamo verificato le sue affermazioni", "author": "www.agi.it", "date": "2018-09-25T07:00+0200", "vclaim_id": "vclaim-id-8601", "url": "https://www.agi.it/fact-checking/autostrade_ponte_berlusconi_tajani-4411827/news/2018-09-25/", "vclaim": "Silvio Berlusconi, nel discorso scritto in vista del suo intervento del 23 settembre a Fiuggi, nell\u2019ambito della kermesse organizzata da Antonio Tajani \u201cL\u2019Italia e l\u2019Europa che vogliamo\u201d, ha duramente criticato il ritorno delle nazionalizzazioni portato avanti dal governo e soprattutto dai Cinquestelle.\n\nPer quanto riguarda Autostrade, in particolare, ha affermato: \u201cVolete sapere qual \u00e8 il maggior tratto autostradale in Italia oggi gestito direttamente dallo Stato, attraverso l\u2019Anas? \u00c8 la Salerno-Reggio Calabria, un modello che credo nessuno vorrebbe imitare\u201d.\n\nAnas (Ente nazionale per le strade) \u00e8 una societ\u00e0 per azioni con un unico socio. Fino al gennaio 2018 era il Ministero dell\u2019Economia e delle Finanze, successivamente lo \u00e8 diventato il Gruppo Ferrovie dello Stato Italiane (anche se il governo in carica sembra intenzionato a disfare questa fusione. In ogni caso era e resta una societ\u00e0 pubblica.\n\nLa Salerno-Reggio Calabria \u00e8 un esempio di cattiva gestione da parte dello Stato, come afferma Berlusconi. Sono infatti serviti 55 anni per completare meno di 500 km di autostrada, tra promesse mancate, ritardi e rinvii.\n\nBerlusconi ha ragione: il tratto pi\u00f9 lungo di autostrade gestito dallo Stato, tramite Anas, \u00e8 la Salerno-Reggio Calabria. Non un esempio, come abbiamo visto, di buona gestione.", "lang": "it"}