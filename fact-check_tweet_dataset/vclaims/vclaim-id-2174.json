{"title": "Ma davvero la pubblica istruzione in italia \u00e8 ridotta cos\u00ec male?", "subtitle": "Siamo andati a verificare le dichiarazioni di Claudia Pratelli\u00a0(SI) sulla dispersione scolastica", "author": "www.agi.it", "date": null, "vclaim_id": "vclaim-id-2174", "url": "https://www.agi.it/fact-checking/istruzione_scuola_fact_checking-2086348/news/2017-08-25/", "vclaim": "Siamo andati a verificare e Pratelli ha ragione.\n\nIn base ai dati Eurostat sui livelli di istruzione della popolazione di et\u00e0 compresa tra i 25 e i 54 anni, risulta che l\u2019Italia sia ultima in Europa per percentuale di laureati, e tra le prime per percentuale di popolazione con un livello di istruzione basso.\n\nIn particolare \u2013 dati estratti a giugno 2017 e relativi al 2016 \u2013 l\u2019Italia ha appena il 19,4% di laureati (o con un titolo di istruzione superiore) nella fascia di et\u00e0 presa in considerazione. Nessuno nell\u2019UE fa peggio di noi. Ci segue da vicino la Romania, col 19,8%, e pi\u00f9 da lontano Malta (23,9%) e Slovacchia (24,4%).\n\nNel 2016 il tasso di abbandono scolastico da noi \u00e8 stato del 13,8%, come in Bulgaria. Peggio di noi \u2013 e di tutti \u2013 fa la Spagna, col 19%. Seguono poi la Romania (18,5%) e il Portogallo (14%). Leggermente migliore la situazione dell\u2019Ungheria, che completa il gruppo \u201cdi testa\u201d della classifica con il 12,4% di abbandoni.\n\nPratelli ha dunque ragione su entrambi i punti: l\u2019Italia \u00e8 in fondo alla classifica europea per livello di istruzione \u2013 in particolare siamo ultimi per numero di laureati e tra i primi quattro per numero di persone con un basso livello di educazione \u2013 e in cima a quella per dispersione (o abbandono) scolastica, con la quinta posizione su 28 Paesi.", "lang": "it"}