{"title": "No, il nuovo coronavirus non \u00e8 pericoloso \u00abcome la peste e il colera\u00bb", "subtitle": "", "author": "pagellapolitica.it", "date": null, "vclaim_id": "vclaim-id-44767", "url": "https://pagellapolitica.it/dichiarazioni/8513/no-il-nuovo-coronavirus-non-e-pericoloso-come-la-peste-e-il-colera", "vclaim": "Il 30 gennaio 2020, il leader della Lega Matteo Salvini ha scritto su Facebook che il nuovo coronavirus (che al 2 febbraio ha contagiato quasi 14.600 persone, uccidendone oltre 300) \u00e8 considerato \u00abpericoloso \u201ccome la peste e il colera\u201d\u00bb.\n\nAbbiamo verificato e questo messaggio \u00e8 fuorviante. Vediamo perch\u00e9.\n\n\u00abIl nuovo virus \u2013 ha detto Speranza in merito a quanto fatto dalle autorit\u00e0 cinesi \u2013 pur essendo per il momento classificato come di tipo B quanto a pericolosit\u00e0 (al pari di quelli della Sars, dell\u2019Aids o della polio), viene gestito come se fosse appartenente alla classe A (la stessa del colera e della peste)\u00bb.\n\nCome ha sottolineato il direttore del Luca Sofri sul suo blog personale, alcuni media hanno decontestualizzato e male interpretato questo passaggio dell\u2019audizione, facendo passare il messaggio che in effetti il coronavirus sia pericoloso come la peste e il colera, come lasciato intendere anche da Salvini sui social.\n\nIn realt\u00e0 la questione riguarda nello specifico la gestione del nuovo coronavirus, e non la sua pericolosit\u00e0, su cui ricordiamo rimangono ancora molti aspetti di incertezza su cui stanno lavorando gli scienziati (tra cui, per esempio, il suo tasso di letalit\u00e0 e quello di mortalit\u00e0).\n\nLaney Zhang, ricercatrice della Biblioteca del Congresso statunitense ed esperta in diritto cinese, ha spiegato nel dettaglio che cosa sta all\u2019origine della confusione fatta da Salvini e da alcuni quotidiani italiani.\n\nIn base alla legge cinese, esistono tre classi di malattie infettive: nella \u201cClasse A\u201d ci sono solo la peste e il colera; nella \u201cClasse B\u201d, tra le diverse malattie, rientrano \u2013 come correttamente detto da Speranza \u2013 anche la Sars, l\u2019Aids, la dengue, la rabbia e la tubercolosi; nella \u201cClasse C\u201d ci sono invece malattie come l\u2019influenza comune, la rosolia e la parotite.\n\nVediamo prima in breve perch\u00e9 il nuovo coronavirus non \u00e8 pericoloso come la peste e il colera, utilizzando i dati dell\u2019Oms, per poi approfondire che cosa hanno deciso le autorit\u00e0 cinesi.\n\nIl nuovo coronavirus fa parte della stessa famiglia dei coronavirus che causano la Sars (e il Mers) e con questa malattia ha in comune la gran parte dei sintomi. Non sono ancora noti \u2013 visto il breve periodo di tempo che \u00e8 passato dall\u2019inizio del contagio \u2013 tutti gli indicatori epidemiologici necessari per avere un confronto il pi\u00f9 completo possibile. In ogni caso, tra il 2002 e il 2003 i contagiati di Sars furono quasi 8.500, con meno contagiati rispetto al nuovo coronavirus, ma con oltre 800 decessi, pi\u00f9 degli attuali per il 2019-nCoV.\n\n\u00abCome le altre malattie respiratorie, l\u2019infezione da 2019-nCoV pu\u00f2 causare sintomi leggeri come il naso che cola, gola secca, tosse e febbre\u00bb, spiega l\u2019Oms. \u00abQuesta infezione pu\u00f2 essere pi\u00f9 grave per alcune persone e causare polmoniti o altre difficolt\u00e0 respiratorie. Molto pi\u00f9 raramente, pu\u00f2 essere mortale. Le persone anziane e quelle con condizioni mediche pre-esistenti (come il diabete o malattie cardio-circolatorie) sembrano essere pi\u00f9 vulnerabili una volta entrate a contatto con il nuovo coronavirus\u00bb.\n\nSecondo i dati dell\u2019Organizzazione, ogni anno il colera colpisce in media tra gli 1,3 milioni e i 4 milioni di persone, uccidendone tra le 21 mila e i 143 mila. I numeri dei contagiati dalla peste sono pi\u00f9 bassi, ma il tasso di letalit\u00e0 \u00e8 molto pi\u00f9 alto: oltre 3.200 casi confermati tra il 2010 e il 2015, con oltre 580 morti.\n\nIn particolare, questo ha soprattutto conseguenze dirette sulla gestione dei sospetti contagiati (e di chi \u00e8 entrato in contatto con loro, come medici e infermieri), che devono subito essere messi in isolamento per evitare un ulteriore contagio. Non solo: in base alla legge cinese, come misura di emergenza, possono essere isolate intere aree e pu\u00f2 essere ordinata la chiusura di mercati, teatri, scuole e altri luoghi di interesse pubblico (cosa che normalmente non pu\u00f2 avvenire per altre malattie di \u201cClasse B\u201d, come l\u2019Aids).\n\nLa rapidit\u00e0 nel trasmettere questo tipo di informazioni, spiega l\u2019Oms, \u00e8 dettata dal fatto che ci sono ancora diversi aspetti ignoti di questo nuovo virus, e la raccolta tempestiva di informazioni epidemiologiche permette, per esempio, di valutare con maggiore affidabilit\u00e0 l\u2019effettiva pericolosit\u00e0 di questo coronavirus.\n\nDire che il coronavirus \u00e8 pericoloso come la peste e il colera \u00e8 dunque scorretto. In queste settimane viene trattato come queste malattie da un punto di vista della prevenzione (con le misure di isolamento dei pazienti) e del monitoraggio, per evitare la diffusione del contagio e raccogliere il meglio e pi\u00f9 velocemente possibile nuove informazioni.\n\nSecondo Matteo Salvini, il nuovo coronavirus \u00e8 considerato \u00abpericoloso \u201ccome la peste e il colera\u201d\u00bb. Il leader della Lega cita l\u2019audizione in Parlamento del ministro della Salute Roberto Speranza, che per\u00f2 fa riferimento a come viene trattato attualmente il nuovo coronavirus negli annunci delle autorit\u00e0 cinesi, dopo gli errori iniziali, e non alla sua effettiva pericolosit\u00e0.\n\nSalvini manda dunque un messaggio fuorviante: non \u00e8 vero che il 2019-nCoV \u00e8 pericoloso quanto le due malattie infettive citate. \u00c8 per\u00f2 vero che da un punto di vista del monitoraggio e del controllo, la Cina e l\u2019Oms stanno dando particolare attenzione al nuovo coronavirus (con tempestive misure di isolamento, per esempio, simili a quelle legate a possibili contagi di peste e colera). Questo \u00e8 dovuto al fatto che l\u2019Organizzazione vuole evitare una diffusione del contagio e raccogliere quante pi\u00f9 informazioni dettagliate possibili per valutare le corrette misure di prevenzione da mettere in campo.", "lang": "it"}