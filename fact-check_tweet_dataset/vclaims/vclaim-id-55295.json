{"title": "Laboratoriefors\u00f8k viser ikke at Ibux akselererer koronaviruset", "subtitle": "Feilaktig kjedemelding deles p\u00e5 WhatsApp.", "author": "www.faktisk.no", "date": null, "vclaim_id": "vclaim-id-55295", "url": "https://www.faktisk.no/faktasjekker/qG1/laboratorieforsok-viser-ikke-at-ibux-akselererer-koronaviruset", "vclaim": "For \u00e5 f\u00e5 oppdatert og p\u00e5litelig informasjon om koronaviruset, kan du bes\u00f8ke fhi.no og helsenorge.no. Sjekk ogs\u00e5 hjemmesidene til din egen kommune for informasjon om lokale forhold og beredskap\n\nEn kjedemelding som blant annet spres p\u00e5 WhatsApp, hevder at det er farlig \u00e5 ta Ibux dersom man er smittet av koronaviruset. If\u00f8lge kjedemeldingen har de fleste som har havnet p\u00e5 sykehus med covid-19, tatt Ibux hjemme:\n\nI meldingen p\u00e5st\u00e5s det ogs\u00e5 at ibuprofen, som er virkestoffet i Ibux, akselererer utviklingen av viruset, og dermed forsterker sykdommen. Den angivelige kilden til disse opplysningene er en klinikk ved Det medisinske universitetet i Wien (MedUni Wien). If\u00f8lge kjedemeldingen skal det her ha blitt gjennomf\u00f8rt et eksperiment med Ibux og koronaviruset.\n\nInnholdet i meldingen er feilaktig. Det er p\u00e5 ingen m\u00e5te en kjensgjerning at Ibux \u00abakselererer\u00bb koronavirusets utvikling.\n\nKjedemeldingen som n\u00e5 deles i Norge, skal opprinnelig stamme fra Tyskland, der den har blitt spredd i stor stil p\u00e5 WhatsApp, if\u00f8lge nettstedet Idowa.de.\n\nFaktisk.no har ogs\u00e5 unders\u00f8kt en p\u00e5stand om at C-vitamin hjelper mot koronaviruset:\n\nAvisen Die Welt skriver at den opprinnelige, tyske meldingen hevdet at Ibux gj\u00f8r at viruset formerer seg raskere, og at det var dette MedUni Wien hadde avdekket i sine laboratorier.\n\nIf\u00f8lge MedUni Wiens egen Twitter-profil er dette \u00abfalske nyheter\u00bb som ikke har noe som helst med dem \u00e5 gj\u00f8re:\n\nI et intervju med den \u00f8sterrikske nettutgaven av det vitenskapelige tidsskriftet Science sier Michael Freissmuth, som er farmakolog og leder for Senter for farmakologi og fysiologi ved MedUni Wien, f\u00f8lgende om \u00e5 ta Ibux hvis man er blitt syk av koronaviruset:\n\n\u2013 Det finnes overhodet ikke vitenskapelig belegg for at det skulle v\u00e6re noe farlig med dette.\n\nRektor Markus M\u00fcller ved det medisinske universitetet i Wien avviser p\u00e5standen om at det finnes en \u00e5rsakssammenheng mellom bruk av Ibux og alvorlig koronavirusinfeksjon:\n\n\u2013 Det er klart at mennesker som har hodepine eller influensalignende symptomer, i st\u00f8rre grad tyr til hodepinetabletter, sier han.\n\n\u2013 \u00c5 konstruere en sammenheng med covid-19 ut fra dette, ville v\u00e6re feilaktig.\n\nDet er alts\u00e5 helt feil at MedUni Wien har funnet ut at Ibux akselererer utviklingen av koronaviruset.\n\nDet er en viss uenighet om hvorvidt det er en god id\u00e9 \u00e5 ta Ibux dersom man er smittet av koronaviruset.\n\n14. mars skrev den franske helseministeren Olivier V\u00e9ran om Ibux i en Twitter-melding. V\u00e9ran, som er lege og nevrolog, at man burde unng\u00e5 bruk av legemidler som Ibux dersom man har f\u00e5tt covid-19.\n\nIf\u00f8lge Die Welt var V\u00e9rans anbefaling basert p\u00e5 en artikkel i det vitenskapelige tidsskriftet The Lancet. I artikkelen lanseres det en hypotese om at ibuprofen kan gj\u00f8re covid-19 verre, men det trekkes ikke noen konklusjoner.\n\nTil den tyske avisen Die Zeit sier Jonas Schmidt-Chanasit fra Bernhard Nocht-instituttet for tropemedisin at man ikke kjenner til noen sikker sammenheng mellom bruk av bestemte legemidler og forverring av koronavirussykdommen.\n\n\u2013 Vi vet lite om patogenesen til viruset Sars-CoV-2. Forel\u00f8pig finnes det ikke noen kliniske data, sier Schmidt-Chanasit til avisen.\n\nP\u00e5standen om at Ibux kan forverre covid-19, er alts\u00e5 bare en hypotese.\n\nI en artikkel p\u00e5 NRK.no som ble publisert etter denne faktasjekken, sier Steinar Madsen, som er medisinsk fagdirekt\u00f8r i Statens legemiddelverk, at utspillet fra den franske helseministeren er uheldig.\n\n\u2013 N\u00e5r dette utspillet kommer s\u00e5 blir jo det lagt merke til. Vi synes det er uheldig, og vi vil se n\u00e6rmere p\u00e5 dette allerede i morgen, sier Madsen.\n\nHan trekker ogs\u00e5 frem at det finnes litt data som tyder p\u00e5 at noen pasienter med virusinfeksjoner kan f\u00e5 et verre forl\u00f8p hvis de tar ibuprofen. Dette kan blant annet gjelde vannkopper, noe Faktisk.no har omtalt tidligere.\n\nMadsen sier ogs\u00e5 at legemiddelverket skal unders\u00f8ke hva slags r\u00e5d de skal gi med hensyn til bruk av ibuprofen:\n\n\u2013 Hvis man bruker Ibuprofen i dag og ikke har noe problemer med det, s\u00e5 kan du fortsette. Det er viktig at vi ikke skaper un\u00f8dvendig frykt. Og vi hadde helst sett at dette ble diskutert p\u00e5 et felles europeisk niv\u00e5. Vi skal v\u00e6re enige om hvordan vi forholder oss, sier Madsen til NRK.\n\nIf\u00f8lge legemiddelverket er paracetamol, som er virkestoffet i Paracet, f\u00f8rstevalget:\n\n\u2013 For det f\u00f8rste har paracetamol god virkning, og n\u00e5r det brukes riktig, har det f\u00e5 bivirkninger. Det kan brukes av folk i alle aldre, gravide og g\u00e5r sammen med nesten alle andre legemidler, sier Madsen til NRK.\n\nFaktisk.no har tidligere etterg\u00e5tt korona-r\u00e5dene i et kjedebrev fra en \u00abitaliensk lege\u00bb:", "lang": "no"}