{"title": "Det er misvisende \u00e5 hevde at kriminaliteten i Sverige g\u00e5r ned", "subtitle": "Antall anmeldelser av grov kriminalitet har \u00f8kt betydelig siden 90-tallet.", "author": "www.faktisk.no", "date": null, "vclaim_id": "vclaim-id-26171", "url": "https://www.faktisk.no/faktasjekker/KAN/det-er-misvisende-a-hevde-at-kriminaliteten-i-sverige-gar-ned", "vclaim": "1. august publiserte Dagsavisen saken \u00abFrykt dominerer svensk valgkamp\u00bb. Saken er vinklet p\u00e5 et tilsynelatende paradoks: At tre av fire svensker tror kriminaliteten i landet er p\u00e5 vei opp, mens den i realiteten faller.\n\nEtter at sosiolog og samfunnsdebattant Kjetil Rolness tok for seg artikkelen i et innlegg publisert p\u00e5 Medier24, har flere stilt sp\u00f8rsm\u00e5l ved om fakta er korrekt gjengitt i Dagsavisens artikkel.\n\nI en punktingress i Dagsavisens sak st\u00e5r det \u00abMen kriminaliteten faller\u00bb. I en bildetekst st\u00e5r det ogs\u00e5:\n\nDet er denne problemstillingen vi skal se n\u00e6rmere p\u00e5 i denne faktasjekken. Stemmer det at kriminaliteten g\u00e5r ned i Sverige?\n\nUtenriksredakt\u00f8r Iselin Stalheim M\u00f8ller i Dagsavisen forteller at saken dreier seg om langtidsutviklingen i kriminalitet. Hun viser til et intervju med sosiolog og doktorgradsstipendiat Hanna Sahlin-Lilja ved Lunds universitet i som dokumentasjon for p\u00e5standen.\n\nTil Sveriges radio sier Sahlin-Lilja at kriminaliteten falt p\u00e5 store deler av 2000-tallet, samtidig som den nasjonale trygghetsunders\u00f8kelsen samme periode viser at 80 prosent tror kriminaliteten \u00f8ker eller kraftig \u00f8ker.\n\n\u2013 Mennesker er generelt ikke s\u00e5 gode p\u00e5 \u00e5 bed\u00f8mme statistisk risiko. I dag er det historisk lav risiko for \u00e5 d\u00f8 eller bli skadet av vold i Skandinavia, sier hun til Sveriges Radio.\n\n\u2013 Dersom det er en \u00f8kt uttrygghet i samfunnet, s\u00e5 tror jeg man m\u00e5 lete andre steder etter forklaringen p\u00e5 det enn i kriminalitetsutviklingen, sier forskeren.\n\nNedgang fra starten av 90-tallet til starten av 2010-tallet\n\nStalheim M\u00f8ller trekker ogs\u00e5 frem rapporten \u00abBrott och straff i Sverige\u00bb. Rapporten tar for seg kriminalitetsutviklingen i Sverige fra 1750 til 2010. Fordi de siste tallene i rapporten er fra 2010, er den imidlertid ikke s\u00e5 egnet til \u00e5 si noe om den nylige utviklingen i kriminalitet i landet.\n\nTil slutt nevner hun SVTs omtale av en rapport fra Brottsf\u00f6rebyggande r\u00e5det (Br\u00e5), som if\u00f8lge den svenske allmennkringkasteren viser en nedgang i drap i perioden 1990-2014.\n\nI saken vises det til at det i snitt ble drept 107 personer i \u00e5ret mellom 1990 og 1994, mens tilsvarende snitt hadde falt til 80 personer i perioden 2010 til 2014. I samme periode \u00f8kte ogs\u00e5 den svenske befolkningen med rundt \u00e9n million mennesker. Til sammen hadde andelen av befolkningen som ble utsatt for d\u00f8delig vold falt med rundt en tredel fra starten av 90-tallet til starten av 2010-tallet.\n\nStalheim M\u00f8ller nevner ogs\u00e5 en kommentar i Sk\u00e5nska Dagbladet, som nyanserer utviklingen i antall drap i Sverige, ved \u00e5 ta h\u00f8yde for befolkningsutviklingen.\n\nBasert p\u00e5 konteksten for saken, og at det i Dagsavisens sak vises til en utvikling siden gjennom 2000-tallet og de siste 30 \u00e5rene, er det naturlig \u00e5 tolke p\u00e5standen slik at det er snakk om kriminalitetsutviklingen i nyere tid i Sverige.\n\nI starten av saken oppgir forsker Hanna Sahlin-Lilja ved Lund Universitet at kriminaliteten har g\u00e5tt nedover jevnt og trutt siden 2000-tallet.\n\nTall fra Br\u00e5 viser imidlertid en noe stigende trend i antall anmeldelser per 100 000 innbyggere b\u00e5de siden tusen\u00e5rsskiftet og 90-tallet. Topp\u00e5ret var 2015 (15 342), mens \u00e5ret med lavest antall anmeldelser per 100 000 innbyggere var 1994 (12 760).\n\nDet gjennomsnittlige tallet for perioden 2000 til 2009 var p\u00e5 14 038, mens det hadde \u00f8kt til 14 931 i perioden 2010 til 2017. P\u00e5 90-tallet var snittet p\u00e5 13 487.\n\nTrenden er enda tydeligere n\u00e5r vi ser p\u00e5 de mest alvorlige lovbruddene, som i kriminalstatistikken til Brottf\u00f6rebyggande r\u00e5det kalles kriminalitet mot liv og helse. I 1991 var det 497 anmeldelser for denne typen lovbrudd per 100 000 innbyggere. Dette tallet er det laveste for perioden vi unders\u00f8ker. Tilsvarende tall hadde \u00f8kt til 906 i 2017, mens topp\u00e5ret var 2011 (1005).\n\nGjennomsnittet for 90-tallet var p\u00e5 613, i perioden 2000 til 2009 hadde snittet \u00f8kt til 831, mens det har steget videre til 948 i perioden 2010 til 2017.\n\nEUs statistikkbyr\u00e5 Eurostat har oversikt over drapstallene tilbake til 1993 i de europeiske landene. N\u00e5r vi ser p\u00e5 tallene for Skandinavia, ser vi at antall drap varierer stort fra \u00e5r til \u00e5r. For Sverige var det befolkningsjusterte topp\u00e5ret 2007, med 1,22 drap per 100 000 innbyggere.\n\nHvilke slutninger kan vi egentlig trekke ut fra disse tallene? Heidi Mork Lomell er professor ved Institutt for kriminologi og rettssosiologi ved Universitetet i Oslo. Hun mener at kriminalstatistikken ikke alltid gir et riktig bilde p\u00e5 om kriminaliteten faktisk g\u00e5r ned eller opp.\n\n\u2013 En grunn til \u00e5 se p\u00e5 drapsstatistikken er at denne gir oversikt over et lovbrudd som n\u00e6rmest alltid registreres. Samtidig er drapstallene relativt lave i de skandinaviske landene, noe som gj\u00f8r at enkeltsaker kan gi store utslag p\u00e5 statistikken, sier Lomell.\n\nEt eksempel p\u00e5 dette er terrorangrepet p\u00e5 regjeringskvartalet og Ut\u00f8ya i 2011, som gir stort utslag p\u00e5 Norges statistikk, selv om det er en enkelt hendelse.\n\nIf\u00f8lge Lomell er det mange faktorer som kan f\u00f8re til at endringer i statistikken ikke gjenspeiler reelle endringer i kriminaliteten. M\u00f8rketallene er store for lovbruddstyper som vold og seksuallovbrudd, og n\u00e5r det gjelder narkotikakriminalitet er statistikken mer et uttrykk for politiets prioriteringer enn reelle endringer i kriminalitetsbildet.\n\n\u2013 Det gjelder \u00e5 skille mellom registrert og faktisk kriminalitet. Vi kan aldri f\u00e5 vite sikkert om kriminaliteten \u00f8ker eller minker, men kriminalstatistikken kan gi oss en pekepinn, forklarer Lomell.\n\nFor \u00e5 f\u00e5 vite mer om hva som ligger bak m\u00f8rketallene gjennomf\u00f8res det ogs\u00e5 s\u00e5kalte offerunders\u00f8kelser. Her blir et representativt utvalg av befolkningen spurt om de har blitt utsatt for kriminalitet, uavhengig om kriminaliteten er anmeldt eller ikke.\n\nI Sverige har Br\u00e5, p\u00e5 oppdrag fra den svenske regjeringen, gjennomf\u00f8rt den Nationella trygghetsunders\u00f6kningen (NTU) \u00e5rlig siden 2006. Et utvalg p\u00e5 20 000 svensker har via telefon svart p\u00e5 sp\u00f8rsm\u00e5l om hvorvidt de har v\u00e6rt utsatt for kriminalitet.\n\nI en sak p\u00e5 Br\u00e5s egne nettsider forteller Sanna Wallin ved enheten for statistiske unders\u00f8kelser, at den nasjonale trygghetsunders\u00f8kelsen viser at det er flere som utsettes for kriminalitet enn det kriminalstatistikken tilsier.\n\nSiste utgave av NTU viser at 15,6 prosent av befolkningen i alderen 16\u201379 \u00e5r oppga at de hadde blitt utsatt for lovbrudd definert som \u00abbrott mot enskild person\u00bb i 2016. Det omfatter mishandling, trusler, seksuallovbrudd, personran, bedrageri eller trakassering. I 2015 var andelen lavere, p\u00e5 13,3 prosent. If\u00f8lge Br\u00e5 har det rapporterte niv\u00e5et av disse lovbruddene v\u00e6rt relativt stabilt i \u00e5rene 2005-2014. Tallene for de to seneste \u00e5rene viser derimot en \u00f8kning.\n\nDet angis ingen tydelig tidsperiode for p\u00e5standen i Dagsavisens sak, noe som gj\u00f8r det vanskelig \u00e5 trekke en entydig konklusjon. De brede linjene viser en oppgang b\u00e5de n\u00e5r det gjelder alvorlig kriminalitet og kriminalitet totalt siden 90-tallet og 2000-tallet. Ser man p\u00e5 utviklingen siden rundt 2010, blir bildet mer sammensatt.\n\u2022 Antall anmeldelser totalt var h\u00f8yere i 2017 (15 062 per 100 000 innbyggere) enn snittet b\u00e5de for 90-tallet (13 487), 2000-tallet (14 038) og for perioden 2010-2017 (14 931) . Samtidig har tallet v\u00e6rt noe h\u00f8yere enn i 2017 b\u00e5de i 2016, 2015 og i 2009.\n\u2022 Anmeldt kriminalitet mot liv og helse var h\u00f8yere i 2017 (906 per 100 000 innbyggere) enn snittet p\u00e5 90-tallet (613) og snittet p\u00e5 2000-tallet (831). Men tallet for 2017 er lavere enn snittet for perioden 2010-2017 (948), og det er nesten 10 prosent lavere enn for topp\u00e5ret 2011 (1005).\n\u2022 Antall drap varierer mye fra \u00e5r til \u00e5r. Det ser ikke ut til \u00e5 ha skjedd en nedgang, uavhengig av hvilken tidsperiode man sammenligner med siden 1993. De lange linjene viser en ganske stabil befolkningsjustert drapsrate.\n\u2022 Andelen personer som oppgir \u00e5 ha bli utsatt for lovbrudd var rekordh\u00f8y i 2016 (15,6 prosent). 2016 er det siste tilgjengelige \u00e5ret i denne statistikken.\n\nAvhengig av hvilken statistikk og hvilke tidsperioder man legger mest vekt p\u00e5, er det teknisk sett mulig \u00e5 argumentere for at kriminaliteten faller i Sverige. Men det krever en sv\u00e6rt selektiv plukking av tall. Derfor blir det misvisende \u00e5 hevde p\u00e5 generelt grunnlag at kriminaliteten faller i Sverige.", "lang": "no"}