{"title": "Nei, Norge er ikke et av landene som har tatt imot lavest antall flyktninger i hele Europa", "subtitle": "Legger vi tallene for antall innvilgede asyls\u00f8knader og mottatte kvoteflyktninger til grunn, ligger Norge p\u00e5 \u00f8vre halvdel av lista hvert \u00e5r mellom 2014 og 2017.", "author": "www.faktisk.no", "date": null, "vclaim_id": "vclaim-id-25216", "url": "https://www.faktisk.no/faktasjekker/n2z/nei-norge-er-ikke-et-av-landene-som-har-tatt-imot-lavest-antall-flyktninger-i-hele-europa", "vclaim": "Ogs\u00e5 i Sverige har de f\u00e5tt med seg det mest omtalte budskapet i statsminister Erna Solbergs (H) nytt\u00e5rstale: Norge trenger flere barn.\n\nI 2017 var den samlede fruktbarheten p\u00e5 i snitt 1,62 barn per kvinne. For \u00e5 opprettholde folketallet p\u00e5 lang sikt m\u00e5 vi f\u00f8de omtrent 2,1 barn.\n\nSolbergs argument er at \u00absamfunnet v\u00e5rt g\u00e5r rundt fordi voksne tar ansvar for barna, og arbeidsf\u00f8re s\u00f8rger for de eldre\u00bb. Med f\u00e6rre f\u00f8dte barn kommer vi til \u00e5 f\u00e5 \u00abproblemer med denne modellen\u00bb. F\u00e6rre unge \u00abskal b\u00e6re en stadig tyngre velferdsstat p\u00e5 sine skuldre\u00bb.\n\nSvenske Aftonbladet mener at en velferdskrise truer. I en lederartikkel med tittelen \u00abDen latterlige 'norske tilstanden'\u00bb, skriver avisen:\n\nAftonbladets poeng er: \u00abInnvandring er arbeidskraft\u00bb og innvandring er en \u00abenormt viktig byggesten i velferden\u00bb.\n\nDet stemmer at Norge er blant de rikeste landene i verden. Vi rangeres p\u00e5 ulike topplasser, avhengig av beregningsmetode. Men stemmer det at vi er et av landene i Europa som har tatt imot lavest antall flyktninger?\n\nFlere har reagert p\u00e5 Aftonbladets p\u00e5stand, ogs\u00e5 her i Norge. Samfunnsdebattant Kjetil Rolness var en av dem som mente at Aftonbladets lederskribent Pernilla Ericson tok feil i store deler av innholdet i lederartikkelen, noe som resulterte i et debattinnlegg i VG.\n\nFaktisk.no har sendt e-post til Pernilla Ericson med sp\u00f8rsm\u00e5l om dokumentasjon. Hun har forel\u00f8pig ikke besvart henvendelsen.\n\nHvem har rett til beskyttelse?\n\nI Aftonbladets leder brukes begrepene asyls\u00f8ker og flyktning om hverandre. De betyr to ulike ting:\n\u2022 Asyls\u00f8kere er If\u00f8lge Utlendingsdirektoratet (UDI) personer som s\u00f8ker om beskyttelse (asyl) i Norge og som ikke har f\u00e5tt s\u00f8knaden endelig avgjort.\n\u2022 Flyktninger er personer som har f\u00e5tt oppholdstillatelse i Norge, fordi kravene om \u00e5 f\u00e5 beskyttelse (asyl) er oppfylt.\n\nI den aktuelle p\u00e5standen hevdes det alts\u00e5 at Norge er blant landene i Europa som har tatt imot lavest antall flyktninger. Vi skal alts\u00e5 v\u00e6re blant landene som har tatt imot f\u00e6rrest personer som i henhold til norsk lov har rett til beskyttelse (asyl). Men stemmer dette?\n\nFlyktningene vi tar imot kan deles inn i to grupper:\n\u2022 Mennesker som har f\u00e5tt innvilget asyl etter s\u00f8knad\n\nAlle har rett til \u00e5 s\u00f8ke asyl i et land, og det er ikke politisk styrt hvor mange asyls\u00f8kere som kommer til hvert land. Det skal heller ikke v\u00e6re en politisk avgj\u00f8relse hvor mange som skal f\u00e5 godkjent asyls\u00f8knaden sin i hvert enkelt land. Det er de internasjonale konvensjonene, sammen med norsk lov, som skal avgj\u00f8re hvem som har rett p\u00e5 flyktningstatus og dermed opphold.\n\nRett til oppholdstillatelse omfattes av utlendingslovens paragraf 28. Her st\u00e5r det at en utlending som er i Norge eller p\u00e5 norsk grense skal anerkjennes som flyktning, etter \u00e5 ha s\u00f8kt asyl, dersom personen\n\u2022 har en velbegrunnet frykt for forf\u00f8lgelse og er ute av stand til, eller p\u00e5 grunn av slik frykt er uvillig til, \u00e5 p\u00e5berope seg hjemlandets beskyttelse eller\n\u2022 uten \u00e5 omfattes av f\u00f8rste punkt, likevel st\u00e5r i reell fare for \u00e5 bli utsatt for d\u00f8dsstraff, tortur eller annen umenneskelig eller nedverdigende behandling eller straff, dersom personen vender tilbake til hjemlandet.\n\nDersom personen anerkjennes som flyktning p\u00e5 bakgrunn av dette, har personen rett til oppholdstillatelse (asyl).\n\nLikevel er asylpolitikk et viktig omr\u00e5de for de ulike politiske partiene. Hvordan lover og regler praktiseres kan gi store utslag, og hvordan asyls\u00f8kere forventer \u00e5 bli m\u00f8tt i de ulike landene kan spille inn p\u00e5 valg av ankomstland.\n\nI forbindelse med flyktningkrisen i 2015 har det ogs\u00e5 v\u00e6rt uenighet og ulik praksis mellom europeiske land om hvem som skal registrere asyls\u00f8kerne.\n\nAsyls\u00f8kernes valg av ankomstland kan ogs\u00e5 p\u00e5virkes av forhold som geografi (hvor lett er det \u00e5 komme frem) og internasjonale avtaler (som for eksempel Dublin-samarbeidet, som gj\u00f8r at alle asyls\u00f8kere skal f\u00e5 behandlet s\u00f8knaden sin i det landet de f\u00f8rst kommer til).\n\nI tillegg tar vi imot overf\u00f8ringsflyktinger. Overf\u00f8ringsflyktninger, eller kvoteflyktninger, er noe annet enn asyls\u00f8kere. Asyls\u00f8kere m\u00e5, med noen f\u00e5 unntak, selv ta seg til grensen for deretter \u00e5 s\u00f8ke om asyl. Kvoteflyktninger har derimot allerede status som flyktning i det de kommer til Norge. Ordningen reguleres av utlendingslovens paragraf 35.\n\nIf\u00f8lge UDI er det FNs H\u00f8ykommiss\u00e6r for flyktninger (UNHCR) som fremmer s\u00f8knadene for overf\u00f8ringsflyktningene, og UDI bestemmer hvem av dem som f\u00e5r komme til Norge. UDI organiserer reisen for dem og har avklart p\u00e5 forh\u00e5nd hvilken kommune de skal bo i.\n\nAntallet kvoteflyktninger et land tar imot i \u00e5ret er, i motsetning til antallet asyls\u00f8kere som f\u00e5r oppholdstillatelse, et politisk vedtak.\n\nAftonbladet skriver alts\u00e5 at Norge er et av landene som tar imot minst antall flyktninger i hele Europa, og det er dette vi faktasjekker. For \u00e5 komme frem til svaret m\u00e5 vi alts\u00e5 legge sammen antall innvilgede asyls\u00f8knader og antall mottatte kvoteflyktninger.\n\nDet er utlendingsdirektoratet (UDI) som f\u00f8rer og publiserer statistikk for Norge. Slik ser tallene for antall s\u00f8knader om asyl og antall positive vedtak om asyl ut, for de siste fem \u00e5rene:\n\nI Aftonbladets lederartikkel vises det til 2014-tall over asyls\u00f8kere i Norge (11 500) og Sverige (81 000). If\u00f8lge Eurostat stemmer tallene, men de sier bare noe om hvor mange som har ankommet landet og s\u00f8kt om asyl, ikke noe om antall flyktninger landene har tatt imot. Det er antall personer som f\u00e5r s\u00f8knaden innvilget som er relevant for p\u00e5standen.\n\nUDI rapporterer de norske tallene inn til Eurostat, som ogs\u00e5 henter inn tall fra andre europeiske land. Slik ser Eurostats oversikt over antall kvoteflyktninger og innvilgede asyls\u00f8knader ut fra 2014 til og med siste tilgjengelige \u00e5r (2017):\n\nI disse tallene er asyls\u00f8knader som er innvilget p\u00e5 humanit\u00e6rt grunnlag ogs\u00e5 inkludert. Disse oppfyller ikke n\u00f8dvendigvis kravene til flyktningstatus, men kan ha f\u00e5tt opphold av andre \u00e5rsaker.\n\nHer ser vi at Norge hvert \u00e5r siden 2014 har ligget godt over midten, i motsetning til det Aftonbladets leder hevder.\n\nDette er imidlertid de absolutte tallene. Ser vi i stedet p\u00e5 antall mottatte flyktninger per 1000 innbyggere i mottakerlandet, havner Norge enda h\u00f8yere p\u00e5 lista:\n\nDet mangler tall for ti europeiske land som Eurostat ikke har data for: Albania, Bosnia-Hercegovina, Georgia, Makedonia, Moldova, Montenegro, Russland, Serbia, Tyrkia og Ukraina.\n\nAv disse er det if\u00f8lge seniorr\u00e5dgiver P\u00e5l Nesse i Flyktninghjelpen spesielt Russland og Tyrkia som har gitt store grupper av flyktninger, henholdvis fra Ukraina og Syria, opphold. Disse landene er imidlertid bare delvis europeiske, og Faktisk.no legger ikke tall fra disse landene til grunn i denne faktasjekken, siden Aftonbladet skriver at Norge er \u00abet av landene som tar imot minst antall flyktninger i hele Europa\u00bb.", "lang": "no"}