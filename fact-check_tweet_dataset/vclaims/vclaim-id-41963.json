{"title": "Il governo della Finlandia \u00e8 davvero il primo con pi\u00f9 donne in Europa?", "subtitle": "", "author": "pagellapolitica.it", "date": null, "vclaim_id": "vclaim-id-41963", "url": "https://pagellapolitica.it/dichiarazioni/8468/il-governo-della-finlandia-e-davvero-il-primo-con-piu-donne-in-europa", "vclaim": "Al momento della dichiarazione di Picierno, Marin era stata indicata dal Partito socialdemocratico finlandese \u2013 che ha la maggioranza nella coalizione di governo \u2013 come successore di Antti Rinne, ma non aveva ancora ricevuto il voto favorevole del Parlamento, arrivato il 10 dicembre.\n\nIl 10 dicembre \u00e8 arrivata anche l\u2019ufficialit\u00e0 sui nomi dei ministri, che sono 11 donne e 7 uomini.\n\nA differenza di quanto dice l\u2019europarlamentare del Pd, per\u00f2, questa maggioranza femminile non \u00e8 una novit\u00e0 in Europa. Lo stesso governo uscente finlandese aveva gi\u00e0 una maggioranza femminile, 7 ministri e 11 ministre.\n\nIn una tabella (qui consultabile), abbiamo analizzato quanti ministri e quante ministri hanno nei loro governi 31 Paesi europei: i 28 Stati membri dell\u2019Ue, pi\u00f9 Islanda, Norvegia e Svizzera.\n\nGi\u00e0 oggi, tre esecutivi in Europa hanno pi\u00f9 ministre che ministri: la Svezia di Stefan L\u00f6fven (12 donne e 10 uomini), la Francia di \u00c9douard Philippe (9 donne e 7 uomini) e la Spagna di Pedro S\u00e1nchez (9 donne e 8 uomini), che ora sta cercando di formare un nuovo governo dopo le elezioni di novembre scorso.\n\nSe si guarda alle leader di governo, in totale sono solo sei su 31 (il 19,3 per cento): Brigitte Bierlein in Austria, Sophie Wilm\u00e8s inBelgio, Mette Frederiksen in Danimarca, Angela Merkel in Germania, Katr\u00edn Jakobsd\u00f3ttir in Islanda e Erna Solberg in Norvegia. A questi si \u00e8 aggiunta ora anche la Finlandia di Sanna Marin.\n\nLo Stato membro con la minore presenza femminile al governo \u00e8 la Lituania di Saulius Skvernelis (1 ministra su 14 totali), mentre cinque Paesi hanno solo due ministre: Cipro, Estonia, Grecia, Malta e Ungheria. Tre a testa ne hanno invece Lettonia, Romania e Belgio.\n\nCon percentuali comprese tra il 40 per cento di ministre e il 50 per cento, ci sono poi i Paesi Bassi di Mark Rutte e l\u2019Austria di Brigitte Bierlein.\n\nTra i Paesi pi\u00f9 avanzati, le percentuali pi\u00f9 basse di presenza femminile negli esecutivi sono toccate dagli Stati Uniti di Donald Trump (due membri su 15 del suo gabinetto sono donne) e da Israele di Benjamin Netanyahu (tre ministre su 31).\n\nQuesta per\u00f2 non \u00e8 una novit\u00e0: gi\u00e0 lo stesso governo finlandese del dimissionario Rinne aveva pi\u00f9 ministre che ministri, e ad oggi ci sono altri tre Paesi in Europa che hanno esecutivi a maggioranza femminile: Spagna, Francia e Svezia.", "lang": "it"}