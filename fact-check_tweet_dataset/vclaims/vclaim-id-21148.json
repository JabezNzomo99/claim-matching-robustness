{"title": "Rrenat e Pacollit e Bahtirit p\u00ebr Vija t\u00eb Kuqe Ndaj PAN-it", "subtitle": "", "author": "kallxo.com", "date": null, "vclaim_id": "vclaim-id-21148", "url": "https://kallxo.com/krypometer/rrenat-e-pacollit-e-bahtirit-per-vija-te-kuqe-ndaj-pan/", "vclaim": "Krer\u00ebt e Aleanc\u00ebs Kosova e Re vazhdimisht kan\u00eb dh\u00ebn\u00eb deklarata se nuk do t\u2019i bashkohen PDK-s\u00eb apo koalicionit PAN (PDK, AAK dhe Nisma). P\u00ebrkund\u00ebr shum\u00eb premtimeve, Presidenti I AKR-s\u00eb mbr\u00ebm\u00eb ka n\u00ebnshkruar koalicionin qeveris\u00ebs me PAN-in. AKR-ja do t\u2019i udh\u00ebheq\u00eb ministrit\u00eb kryesore n\u00eb resorin e ekonomis\u00eb si dhe me dy ministri tjera t\u00eb r\u00ebnd\u00ebsishme, at\u00eb t\u00eb Pun\u00ebve t\u00eb Jashtme dhe Ministrin\u00eb e Pun\u00ebve t\u00eb Brendshme.\n\nPresidenti i AKR-s\u00eb, Behgjet Pacolli, kishte th\u00ebn\u00eb n\u00eb nj\u00eb intervist\u00eb dh\u00ebn\u00eb n\u00eb Rubikon t\u00eb KTV-s\u00eb kishte th\u00ebn\u00eb se nuk do ta prish\u00eb n\u00eb asnj\u00eb rrethan\u00eb marr\u00ebveshjen me LDK-n\u00eb. Madje kishte th\u00ebn\u00eb se prishja e marr\u00ebveshjes nuk do t\u00eb b\u00ebhet edhe sikur vendi t\u00eb shkoj\u00eb n\u00eb zgjedhje t\u00eb reja.\n\n\u201cMarr\u00ebveshjes me LDK-n\u00eb i q\u00ebndrojm\u00eb prapa. Nuk jam t\u00ebrhjek\u00eb asnj\u00ebher\u00eb prej fjal\u00ebs apo marr\u00ebveshjes. Nuk mundemi me prish\u00eb marr\u00ebveshjen me LDK-n\u00eb n\u00eb asnj\u00eb rrethan\u00eb\u201d, kishte th\u00ebn\u00eb Pacolli n\u00eb Rubikon.\n\nP\u00ebrkund\u00ebr k\u00ebsaj, presidenti i AKR-s\u00eb kishte th\u00ebn\u00eb se i q\u00ebndron besnik koalicionit me LDK-n\u00eb. Pacolli kishte dal\u00eb me iden\u00eb p\u00ebr formimin e nj\u00eb qeverie gjith\u00ebp\u00ebrfshir\u00ebse e cila do t\u00eb kishte nj\u00eb mandat t\u00eb kufizuar deri n\u00eb miratimin e vendimeve t\u00eb m\u00ebdha.\n\nEdhe n\u00ebnkryetari i AKR-s\u00eb, Agim Bahtiri ka th\u00ebn\u00eb se n\u00eb asnj\u00eb m\u00ebnyr\u00eb nuk do t\u00eb hyjn\u00eb n\u00eb qeveri me grupin e partive q\u00eb quhet PAN. P\u00ebr KTV-n\u00eb kishte th\u00ebn\u00eb se m\u00eb p\u00ebrpara shkon n\u00eb \u2018tabut\u2019 se sa n\u00eb koalicion me PAN-in.", "lang": "sq"}