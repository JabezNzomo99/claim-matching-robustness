{"title": "No, quota 100 non creer\u00e0 un milione di posti di lavoro per i giovani", "subtitle": "", "author": "pagellapolitica.it", "date": null, "vclaim_id": "vclaim-id-42328", "url": "https://pagellapolitica.it/dichiarazioni/8189/no-quota-100-non-creera-un-milione-di-posti-di-lavoro-per-i-giovani", "vclaim": "Secondo il ministro dell\u2019Interno, smontando \u00abmattone per mattone\u00bb la riforma Fornero, \u00abadesso un milione di persone andranno in pensione e al loro posto entreranno i giovani\u00bb. Il riferimento del leader della Lega \u00e8 alla cosiddetta \u201cquota 100\u201d, che \u2013 sulla base di alcuni criteri e vincoli specifici \u2013 consentir\u00e0 di andare in pensione a chi ha 62 anni e 38 anni di contributi.\n\nMa i beneficiari sono davvero un milione? E si creeranno altrettanti posti di lavoro? Abbiamo verificato.\n\nLa misura \u00e8 stata finanziata a dicembre dello scorso anno con la legge di Bilancio per il 2019, che ha introdotto (art. 1, comma 256) una dotazione di circa 3,9 miliardi di euro per quest\u2019anno (8,3 per il 2020 e 8,6 per il 2021) \u00abal fine di dare attuazione a interventi in materia pensionistica finalizzati all\u2019introduzione di ulteriori modalit\u00e0 di pensionamento anticipato e misure per incentivare l\u2019assunzione di lavoratori giovani\u00bb.\n\nCon questi interventi legislativi, per i prossimi tre anni \u2013 e in via sperimentale \u2013 potranno andare in pensione anticipata i cittadini con almeno 62 anni di et\u00e0 e 38 anni di contributi. Rispetto alla normativa vigente, vengono quindi ridotti i criteri di accesso alla pensione di anzianit\u00e0: in base alla riforma Fornero del 2011, per il 2019 gli anni minimi per andare in pensione erano circa 67.\n\nIn realt\u00e0, negli ultimi anni in Italia chi ha iniziato a lavorare a 16 o 18 anni ha raggiunto i requisiti per il pensionamento ben prima del limite anagrafico posto per legge. A luglio 2017, l\u2019allora presidente dell\u2019Inps Tito Boeri aveva sottolineato come l\u2019et\u00e0 di pensionamento effettiva nel nostro Paese fosse appena sopra ai 62 anni \u2013 sotto la media degli Stati dell\u2019Ocse \u2013 con uno scarto di oltre quattro anni rispetto a quanto previsto dalla normativa sulle pensioni di vecchiaia.\n\nL\u2019ex presidente dell\u2019Inps Tito Boeri, in un\u2019audizione alla Presidenza del Senato del 4 febbraio, ha invece stimato circa 650 mila beneficiari di \u201cquota 100\u201d per il triennio 2019-2021, una cifra anche in questo caso pi\u00f9 bassa di quella indicata dal leader della Lega. A essere \u201cpremiati\u201d saranno soprattutto lavoratori maschi del Nord Italia, con carriere contributive piene e dipendenti pubblici.\n\nI favorevoli di quota 100 sostengono che questa misura \u2013 e il suo costo \u2013 \u00e8 giustificata perch\u00e9, tra le altre cose, aumenterebbe la flessibilit\u00e0 in uscita dal mercato del lavoro. In sostanza, come mostra anche la dichiarazione di Salvini, se una persona va in pensione, ci sarebbe la possibilit\u00e0 immediata per un giovane lavoratore di sostituirlo.\n\nLa prima ragione \u00e8 che le forze di lavoro di diversa et\u00e0 non sono omogenee per capacit\u00e0 e vocazioni: le diverse generazioni sono complementari \u2013 pi\u00f9 che sostituibili \u2013 all\u2019interno degli organici.\n\nSecondo Francesco Seghezzi (direttore della fondazione Adapt, l\u2019Associazione per gli studi internazionali e comparati sul diritto del lavoro e sulle relazioni industriali), \u00abil mercato del lavoro \u00e8 in costante evoluzione. \u00c8 difficile pensare, ad esempio, che un tornitore entrato nel mercato negli anni \u201980 possa essere oggi sostituito da un giovane: sono cambiate le tecnologie, magari il suo posto di lavoro verr\u00e0 occupato da una macchina, oppure potrebbero essere diverse le commesse dell\u2019azienda e quindi le esigenze occupazionali\u00bb.\n\nIl secondo motivo \u00e8 che una spesa pi\u00f9 alta per le pensioni si potrebbe tradurre \u00abin maggiori imposte e/o contributi obbligatori, con effetti distorsivi sia sul lato dell\u2019offerta di lavoro sia sul lato della domanda\u00bb. In sostanza, abbassare l\u2019et\u00e0 pensionabile aumenterebbe le tasse pagate da ogni occupato \u2013 inclusi i giovani \u2013 o un aumento del costo del lavoro, con una conseguente crescita della disoccupazione.\n\nInfine, sottolinea l\u2019Upb, se la spesa pubblica per il welfare fosse sbilanciata eccessivamente sulle pensioni \u2013 a causa di politiche di pensionamento anticipata \u2013 mancherebbe \u00abdi sufficienti risorse da dedicare agli altri istituti di welfare\u00bb, come le politiche attive e passive del lavoro, la conciliazione vita-lavoro, le politiche per la famiglia e le non autosufficienze e la formazione.\n\nCome gi\u00e0 avvenuto in passato per la \u201cstaffetta generazionale\u201d proposta dal governo Letta nel 2013, gli economisti sono in maggioranza concordi nel sostenere che non c\u2019\u00e8 un legame causale diretto e chiaro tra l\u2019abbassamento dell\u2019et\u00e0 pensionabile e l\u2019aumento dell\u2019occupazione giovanile. Secondo alcuni, potrebbe esserci un effetto positivo nel breve periodo; secondo altri nemmeno questo.", "lang": "it"}