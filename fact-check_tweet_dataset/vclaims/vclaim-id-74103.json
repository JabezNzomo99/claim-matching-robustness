{"title": "Ilu by\u0142o bezrobotnych w momencie obj\u0119cia w\u0142adzy przez Zjednoczon\u0105 Prawic\u0119?", "subtitle": "Ilu by\u0142o bezrobotnych przy przej\u0119ciu w\u0142adzy przez Zjednoczon\u0105 Prawic\u0119? Odpowied\u017a znajdziecie w naszej analizie wypowiedzi Kamila Bortniczuka.", "author": "demagog.org.pl", "date": null, "vclaim_id": "vclaim-id-74103", "url": "https://demagog.org.pl/wypowiedzi/ilu-bylo-bezrobotnych-przy-przejeciu-wladzy-przez-zjednoczona-prawice/", "vclaim": "Ilu by\u0142o bezrobotnych w momencie obj\u0119cia w\u0142adzy przez Zjednoczon\u0105 Prawic\u0119?\n\nWypowied\u017a Kamila Bortniczuka uznajemy za fa\u0142szyw\u0105, poniewa\u017c w momencie obj\u0119cia rz\u0105d\u00f3w przez Zjednoczon\u0105 Prawic\u0119, czyli w listopadzie 2015 roku, zarejestrowanych bezrobotnych w Polsce by\u0142o oko\u0142o 1,5 mln. Warto\u015b\u0107 ta jest zbyt niska, by uzna\u0107 j\u0105 za mieszcz\u0105c\u0105 si\u0119 w przyj\u0119tym przez nas marginesie b\u0142\u0119du. W ca\u0142ym roku 2015 liczba os\u00f3b bez pracy ani razu nie zbli\u017cy\u0142a si\u0119 do bariery 2 mln.\n\nPrawo i Sprawiedliwo\u015b\u0107 po wygranych wyborach parlamentarnych w pa\u017adzierniku 2015 roku rozpocz\u0119\u0142o rz\u0105dy w po\u0142owie listopada tego samego roku. W naszej analizie przyjrzymy si\u0119 danym dotycz\u0105cym bezrobocia zar\u00f3wno bezpo\u015brednio w momencie obj\u0119cia w\u0142adzy przez nowy rz\u0105d, jak w ca\u0142ym roku 2015.\n\nStatystyki dotycz\u0105ce bezrobocia prowadz\u0105 dwie instytucje: G\u0142\u00f3wny Urz\u0105d Statystyczny oraz Ministerstwo Rodziny, Pracy i Polityki Spo\u0142ecznej. Zgodnie z danymi GUS w listopadzie 2015 roku pracy nie mia\u0142o 1 570,0 tys. Polak\u00f3w (przy stopie bezrobocia na poziomie 9,8 proc.), co stanowi\u0142o spadek o 18,5 tys. wzgl\u0119dem pa\u017adziernika 2015 roku). Z kolei jak podaje ministerstwo, liczba bezrobotnych w tym momencie wynosi\u0142a 1 530,6 tys. os\u00f3b (stopa bezrobocia \u2013 9,6 proc.), co stanowi\u0142o wzrost o 13,7 tysi\u0119cy wzgl\u0119dem pa\u017adziernika 2015 roku.\n\nZbiorcze dane dotycz\u0105ce bezrobocia w 2015 roku prezentuje raport Ministerstwa Rodziny, Pracy i Polityki Spo\u0142ecznej. W ko\u0144cu 2015 roku liczba zarejestrowanych bezrobotnych urz\u0119dach pracy wynios\u0142a 1 563,3 tys. os\u00f3b, a stopa bezrobocia rejestrowanego wynios\u0142a 9,8 proc. Tym samym wska\u017anik bezrobocia rejestrowanego po raz pierwszy od 2008 roku przyj\u0105\u0142 warto\u015b\u0107 ni\u017csz\u0105 ni\u017c 10 proc. Wzgl\u0119dem roku 2014 liczba bezrobotnych pod koniec 2015 roku zmniejszy\u0142a si\u0119 we wszystkich wojew\u00f3dztwach.\n\nW skali ca\u0142ego roku liczba os\u00f3b niemaj\u0105cych pracy ani razu nie zbli\u017cy\u0142a si\u0119 do sugerowanych przez Kamila Bortniczuka 2 mln. Zgodnie z danymi GUS w 2015 roku najwi\u0119cej bezrobotnych odnotowano w styczniu \u2013 1 793,3 tys., oraz w marcu \u2013 1 753,6 tys. Najmniej natomiast w grudniu \u2013 1 555,1 tys., oraz w\u0142a\u015bnie w listopadzie.\n\nOd 2015 roku liczba bezrobotnych Polak\u00f3w systematycznie maleje. W sierpniu 2018 roku by\u0142o ich mniej ni\u017c 1 mln (993,3 tys.). Dok\u0142adnie rok p\u00f3\u017aniej liczba bezrobotnych spad\u0142a poni\u017cej 900 tys. Tendencja ta utrzymywa\u0142a si\u0119 a\u017c do marca tego roku. Dopiero kryzys spowodowany pandemi\u0105 COVID-19 spowodowa\u0142, \u017ce najpierw w kwietniu liczba bezrobotnych wynios\u0142a 951,5 tys., a w maju przekroczy\u0142a milion, zatrzymuj\u0105c si\u0119 na poziomie 1 025,0 tys. (GUS) lub 1 011,7 tys. (MRPiPS).\n\nW latach 2008-2015 spadki bezrobocia nie by\u0142y a\u017c tak wyra\u017ane. Mi\u0119dzy rokiem 2008 a 2013 liczba os\u00f3b bez pracy regularnie ros\u0142a \u2013 od 1 473 752 do 2 136 815 os\u00f3b. Jednak w latach 2014 i 2015 tendencja odwr\u00f3ci\u0142a si\u0119 i bezrobocie zacz\u0119\u0142o spada\u0107.\n\nWi\u0119cej na temat bezrobocia za rz\u0105d\u00f3w koalicji PO-PSL przeczyta\u0107 mo\u017cna w naszej analizie wypowiedzi W\u0142adys\u0142awa Kosiniaka-Kamysza sprzed kliku dni.\n\nNie jest zatem prawd\u0105, \u017ce w momencie rozpocz\u0119cia rz\u0105d\u00f3w przez Zjednoczon\u0105 Prawic\u0119 liczba bezrobotnych w Polsce wynosi\u0142a nieca\u0142e 2 mln. Ostatni raz tak\u0105 warto\u015b\u0107 odnotowali\u015bmy w maju 2014 roku (2002,2 tys.). Liczba bezrobotnych w chwili przej\u0119cia w\u0142adzy przez obecny rz\u0105d zosta\u0142a przez Kamila Bortniczuka zawy\u017cona o ok. 0,5 mln. W zwi\u0105zku z tym jego wypowied\u017a oceniamy jako fa\u0142szyw\u0105.", "lang": "pl"}