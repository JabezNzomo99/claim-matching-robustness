{"title": "Migranti: Minniti ha ragione sui ricollocamenti nei Paesi di Visegrad", "subtitle": "", "author": "pagellapolitica.it", "date": null, "vclaim_id": "vclaim-id-20826", "url": "https://pagellapolitica.it/dichiarazioni/8061/migranti-minniti-ha-ragione-sui-ricollocamenti-nei-paesi-di-visegrad", "vclaim": "In un\u2019intervista con l\u2019ex ministro dell\u2019Interno Marco Minniti ha descritto la situazione dei ricollocamenti dei migranti dall\u2019Italia verso gli altri Paesi membri dell\u2019Unione Europea. Minniti ha detto che, mentre il programma di ricollocamento promosso dall\u2019Unione Europea ha interessato parecchie migliaia di persone, alcuni Paesi dell\u2019Est Europa - quelli riuniti nel \u201cGruppo di Visegrad\u201d - non hanno partecipato.\n\nMinniti ha aggiunto che, solo negli ultimi sedici mesi, ne sono stati ricollocati undicimila. \u00c8 possibile verificarlo facendo la somma dei ricollocamenti su base mensile tramite i report dell\u2019Iom (International Organisation for Migration) degli ultimi sedici mesi, quindi da gennaio 2017 a maggio 2018.\n\nNel 2017 i ricollocamenti sono stati 8.790, mentre, nel primo trimestre del 2018, 1.114. Quindi, nei quattordici mesi che vanno da gennaio 2017 a marzo 2018, sono stati ricollocati 9.904 migranti. Mancano i dati relativi ad aprile e maggio 2018, ma il numero di undicimila fornito da Minniti sembra realistico.\n\nBisogna notare che si tratta di numeri lontanissimi da quelli annunciati nel periodo di lancio del programma. Le due decisioni iniziali del Consiglio UE parlavano addirittura di 160 mila migranti da ricollocare, numero rivisto al ribasso fino a circa 100 mila dopo il ritiro dell\u2019Ungheria. Ma siccome gli accordi con la Turchia hanno pi\u00f9 o meno interrotto il flusso migratorio verso la Grecia, e la possibilit\u00e0 di accedere al ricollocamento dipende anche dalla nazionalit\u00e0 di provenienza - secondo un meccanismo che esclude di fatto la quasi totalit\u00e0 degli arrivi in Italia - il programma interessa in definitiva poco pi\u00f9 di 30 mila persone (ce ne eravamo occupati in dettaglio qui).\n\nIl cosiddetto \u201cGruppo di Visegrad\u201d \u00e8 stato fondato nel 2004 ed \u00e8 formato da Repubblica Ceca, Ungheria, Polonia e Slovacchia. Tramite i dati del Viminale si pu\u00f2 verificare che nessuno di questi Paesi figura tra le destinazioni dei ricollocamenti dei migranti dall\u2019Italia, proprio come indicato dall\u2019ex ministro dell\u2019Interno Minniti.\n\nQuesto dato \u00e8 confermato anche dalla tabella di aggiornamento sull\u2019avanzamento del programma pubblicata dalla Commissione Europea. Vista l\u2019assenza di cooperazione dei Paesi di Visegrad, che pure sarebbero legalmente obbligati a fare la propria parte, la Commissione UE aveva avviato procedure di infrazione contro tre di loro - Repubblica Ceca, Ungheria e Polonia - gi\u00e0 a giugno del 2017.\n\nMinniti, parlando di 13.000 ricollocamenti avvenuti fino ad oggi, ha sostanzialmente ragione: il Viminale ne conteggia infatti 12.719. Secondo l\u2019ex ministro dell\u2019Interno poi, 11.000 migranti sono stati ricollocati solo negli ultimi 16 mesi: secondo i dati disponibili dell\u2019Iom, ne risultano quasi 10.000 ricollocati negli ultimi 14 mesi (9.904 per la precisione, e con aprile e maggio \u00e8 probabile che ci si avvicini alla cifra citata da Minniti). Minniti ha inoltre sottolineato correttamente come i Paesi di Visegrad (Repubblica Ceca, Ungheria, Polonia e Slovacchia) non abbiano accolto alcun migrante ricollocato dall\u2019Italia. Nel complesso dunque per l\u2019ex ministro un \u201cVero\u201d.", "lang": "it"}