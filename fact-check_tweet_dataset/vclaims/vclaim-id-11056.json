{"title": "Quanti furti ci sono ogni giorno in Italia?", "subtitle": "", "author": "pagellapolitica.it", "date": null, "vclaim_id": "vclaim-id-11056", "url": "https://pagellapolitica.it/dichiarazioni/7196/quanti-furti-ci-sono-ogni-giorno-in-italia", "vclaim": "I dati pi\u00f9 recenti disponibili sono dell'Istat relativi al 2014, quando la polizia ha denunciato alle autorit\u00e0 giudiziarie 255 mila e 886 furti in abitazioni. E' una modalit\u00e0 di delitto che - al contrario degli omicidi, ad esempio - ha visto un forte aumento nel corso degli ultimi anni: nel 2006 il valore era pari a quasi la met\u00e0 del valore attuale (141 mila circa). Berlusconi arrotonda comunque per eccesso il numero di furti giornalieri. Dividendo 255.866 furti per 365 giorni si ottiene infatti una (comunque ragguardevole) cifra di 701 furti in casa al giorno.\n\nE' pi\u00f9 difficile capire precisamente cosa intenda Berlusconi per furti nelle nostre strade. Nelle categorizzazioni Istat troviamo \"furti in auto in sosta\", che ci sembra il pi\u00f9 appropriato indicatore. Il totale 2014 per questo tipo di delitto era di 203 mila 214 furti denunciati alle autorit\u00e0 giudiziarie. La media giornaliera sarebbe in questo caso di 556 furti. Qualora si volesse aggiungere a questo totale i furti avvenuti negli esercizi commerciali (106.457), oppure i furti di autovetture (119.957), motocicli (36.782) e ciclomotori (18.691) ci si avvicinerebbe o persino supererebbe gli 800 furti al giorno.\n\nBerlusconi esagera di circa 100 furti al giorno il numero di furti nelle abitazioni registrati dalle autorit\u00e0 giudiziarie. Per quanto riguarda i furti \"nelle nostre strade\" \u00e8 difficile essere certi a quale indicatore si riferisce, se ai furti in auto in sosta oppure anche a quelli negli esercizi commerciali oppure ai furti di veicoli. La stima di 800 furti al giorno \u00e8 corretta pi\u00f9 si include indicatori ma di nuovo esagerata se si resta al solo furto in auto in sosta. Complessivamente i dati sono approssimativi ma vicini alla realt\u00e0: \"C'eri quasi\".", "lang": "it"}