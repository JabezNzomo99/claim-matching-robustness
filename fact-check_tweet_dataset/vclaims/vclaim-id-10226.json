{"title": "Nei, forskning viser ikke at HPV-vaksinen Gardasil gir kreft", "subtitle": "Bloggen \u00abPolitisk Snusk\u00bb har presentert en fullstendig feilaktig tolkning av en amerikansk studie.", "author": "www.faktisk.no", "date": null, "vclaim_id": "vclaim-id-10226", "url": "https://www.faktisk.no/faktasjekker/J1r/nei-forskning-viser-ikke-at-hpv-vaksinen-gardasil-gir-kreft", "vclaim": "4. november 2016 ble det publisert et innlegg om HPV-vaksinen Gardasil p\u00e5 bloggen \u00abPolitisk Snusk\u00bb. Gardasil er en av vaksinene som gis til jenter og unge kvinner for \u00e5 forebygge infeksjon av humant papillomavirus (HPV), som kan f\u00f8re til livmorhalskreft.\n\nBlogginnlegget har tittelen \u00abFolkehelseinstituttet har 'glemt' \u00e5 opplyse om at HPV-vaksinen Gardasil gir kreft\u00bb. Faktisk.no har ikke lyktes med \u00e5 finne ut hvem som st\u00e5r bak bloggen, hvor det er publisert en rekke kritiske og udokumenterte innlegg mot vaksiner.\n\nBlant titlene p\u00e5 blogginnleggene er \u00abForeningen for notoriske barnemishandlere (Helses\u00f8stre) \u00f8nsker ikke at barn skal f\u00e5 hjelp av alternativ medisin\u00bb, \u00abArbeiderpartiet vil forf\u00f8lge vaksinekritikere og innf\u00f8re tvangsvaksinering\u00bb og \u00abTen\u00e5ringsjenter kommer i overgangsalderen og blir sterile av HPV-vaksinen\u00bb.\n\nBlogginnlegget ble publisert i november i fjor, men dukker stadig opp igjen p\u00e5 Facebook, senest den f\u00f8rste uken i november i \u00e5r. Etter kommentarfeltene \u00e5 d\u00f8mme er det mange som tror p\u00e5 at Gardasil p\u00e5f\u00f8rer kvinner kreft. Det er denne p\u00e5standen vi skal faktasjekke.\n\nNesten alle tilfeller av livmorhalskreft skyldes HPV. Viruset smitter ved seksuell aktivitet og er sv\u00e6rt vanlig, if\u00f8lge Folkehelseinstituttet (FHI). Av alle som er seksuelt aktive blir 70 prosent smittet av HPV i l\u00f8pet av livet, og en norsk unders\u00f8kelse viser at 45 prosent av kvinner i 21-\u00e5rsalderen hadde en p\u00e5g\u00e5ende HPV-infeksjon.\n\nDe fleste HPV-infeksjoner gir ingen symptomer og g\u00e5r over helt av seg selv. Rundt 10 prosent f\u00e5r imidlertid en langvarig infeksjon, som kan f\u00f8re til celleforandringer i livmorhalsen. Dette kan p\u00e5 lang sikt (10\u201330 \u00e5r) utvikle seg til livmorhalskreft.\n\nHvert \u00e5r opereres rundt 3000 norske kvinner for alvorlige celleforandringer i livmorhalsen. 300 kvinner f\u00e5r livmorhalskreft, og 70 d\u00f8r av sykdommen, if\u00f8lge FHI. Mange av dem som overlever f\u00e5r langvarige plager etter kreftbehandlingen.\n\nSiden 2009 har alle norske 12 \u00e5r gamle jenter f\u00e5tt tilbud om \u00e5 ta vaksine mot HPV-infeksjon. Det siste \u00e5ret har ogs\u00e5 kvinner f\u00f8dt etter 1991 f\u00e5tt tilbud om gratis vaksine. Vaksinen beskytter mot to av de vanligste kreftfremkallende HPV-typene, og anbefales ogs\u00e5 til kvinner som har debutert seksuelt.\n\nCervarix-vaksinen, som er den typen som tilbys i Norge, beskytter mot de to HPV-virusene som for\u00e5rsaker 70 prosent av alle tilfeller av livmorhalskreft. I tillegg kan vaksinen gi betydelig beskyttelse mot noen andre HPV-typer. Effekten av vaksinen er langvarig, kanskje livet ut. Det er forel\u00f8pig ingen tegn til at beskyttelsen avtar for dem som ble vaksinert f\u00f8rst.\n\nSom alle andre vaksiner, kan ogs\u00e5 HPV-vaksinen gi bivirkninger. If\u00f8lge FHI er de vanligste bivirkningene av Cervarix kortvarige plager som \u00f8mhet, r\u00f8dhet og hevelse der vaksinen ble satt, hodepine, tr\u00f8tthet og muskelplager. Litt mindre vanlige bivirkninger er feber, leddsmerter, kl\u00f8e, utslett, kvalme, oppkast/diar\u00e9 eller magesmerter.\n\nIf\u00f8lge bloggen \u00abPolitisk Snusk\u00bb er det ogs\u00e5 en langt mer alvorlig bivirkning av HPV-vaksinen, nemlig kreft. Den anonyme bloggeren skriver:\n\nDen s\u00e5kalte \u00abforskningsrapporten\u00bb bloggeren lenker til er egentlig et sammendrag av en presentasjon som ble holdt p\u00e5 en konferanse om kreftforskning i Philadelphia i 2015. Sammendraget viser ikke det bloggeren p\u00e5st\u00e5r at det gj\u00f8r, if\u00f8lge to fageksperter Faktisk.no har spurt.\n\nMargrethe Greve-Isdahl er overlege ved Avdeling for vaksineforebyggbare sykdommer ved FHI. Hun kjenner godt til blogginnlegget p\u00e5 \u00abPolitisk Snusk\u00bb. Faktisk s\u00e5 godt at FHI for en tid tilbake s\u00e5 seg n\u00f8dt til \u00e5 utarbeide et tilsvar for \u00e5 im\u00f8teg\u00e5 p\u00e5standene. Greve-Isdahl sier til Faktisk.no:\n\nGreve-Isdahl har lest originalartikkelen som bloggeren viser til et sammendrag av. Utgangspunktet for den amerikanske studien var \u00e5 unders\u00f8ke om det er effektivt \u00e5 tilby HPV-vaksine ogs\u00e5 til kvinner som har debutert seksuelt. Studien konkluderer med at det vil ha effekt, og at det vil ha enda st\u00f8rre effekt \u00e5 tilby vaksiner som beskytter mot enda flere HPV-typer. Greve-Isdahl er ikke n\u00e5dig mot bloggeren:\n\nOverlegen ved FHI oppsummerer hovedpunktene i den amerikanske studien slik:\n\u2022 878 kvinner i alderen 20\u201326 \u00e5r ble unders\u00f8kt. Bare 177 av dem (20%) var vaksinerte, mens 702 (80%) ikke hadde f\u00e5tt vaksine. Studien er dermed liten, med f\u00e5 vaksinerte og mange ikke-vaksinerte.\n\u2022 Forskerne fant at vaksinasjon ga redusert forekomst av infeksjon med de fire HVP-typene som er i vaksinen. De fant ogs\u00e5 en noe h\u00f8yere forekomst av h\u00f8yrisiko HVP-typer som ikke inng\u00e5r i vaksinen hos kvinner som hadde blitt vaksinert.\n\u2022 Gruppene (vaksinerte og ikke-vaksinerte) var imidlertid ikke sammenlignbare. N\u00e5r forskerne justerte for forskjeller mellom gruppene, var det ikke lenger h\u00f8yere forekomst av h\u00f8yrisiko HPV-typer hos de vaksinerte.\n\u2022 Forfatterne av artikkelen har ogs\u00e5 definert flere HPV-typer som h\u00f8yrisiko enn det som er etablert internasjonal standard.\n\u2022 Det er ikke kjent hvor mange av kvinnene som kan ha v\u00e6rt infisert f\u00f8r de fikk vaksinen, og dermed om de hadde infeksjonen allerede da de ble vaksinert.\n\nIf\u00f8lge Greve-Isdahl er det sv\u00e6rt viktig \u00e5 skille mellom HPV-infeksjon, som er helt vanlig blant unge kvinner, og sykdom. Fare p\u00e5 ferde er det f\u00f8rst n\u00e5r HPV-infeksjonen har f\u00f8rt til celleforandringer, som kan v\u00e6re forstadier til livmorhalskreft. Til Faktisk.no sier Greve-Isdahl:\n\nIf\u00f8lge Greve-Isdahl finnes det grundig dokumentasjon for at ogs\u00e5 kvinner i alderen 20\u201326 \u00e5r har effekt av HPV-vaksinen. Hun understreker at \u00e9n studie alene ikke kan gi kunnskap, men at forskere m\u00e5 finne det samme i flere studier for \u00e5 v\u00e6re sikker p\u00e5 ulike sammenhenger. Overlegen sier:\n\nVet ikke n\u00e5r vaksinen ble gitt\n\nFaktisk.no har ogs\u00e5 bedt forsker ved Kreftregisteret, Bo Terning Hansen, om \u00e5 lese blogginnlegget og den amerikanske originalartikkelen. Han er i likhet med Greve-Isdahls helt klar p\u00e5 at det ikke finnes forskning som viser at HPV-vaksinen Gardasil gir kreft:\n\nHansen har de sammen innvendingene mot bloggerens framstilling av den amerikanske studien som Greve-Isdahl:\n\nKreftforskeren skriver i en e-post til Faktisk.no at det viktig \u00e5 vite at kvinnene i denne studien sannsynligvis ble vaksinert som \u00abunge voksne\u00bb, og at mange av dem derfor vil ha debutert seksuelt f\u00f8r vaksinering:\n\nHansen viser ogs\u00e5 til at sammenhengen mellom vaksinestatus og infeksjon med HPV-typer som ikke inng\u00e5r i vaksinen, svekkes og blir ikke-signifikant ved justering for seksualatferd. Studien baserer seg ogs\u00e5 p\u00e5 selv-rapportert vaksinestatus, noe som if\u00f8lge forskeren kan gi skjevheter.\n\nDet er alts\u00e5 ingenting i den amerikanske studien som indikerer at man kan f\u00e5 kreft av HPV-vaksinen Gardasil, slik det hevdes p\u00e5 bloggen \u00abPolitisk Snusk\u00bb. Bo Terning Hansen oppsummerer blogginnlegget slik:", "lang": "no"}