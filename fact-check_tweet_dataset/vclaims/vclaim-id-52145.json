{"title": "L\u2019Italia \u00e8 davvero il quarto Stato del G7 a spendere di pi\u00f9 in aiuti per i Paesi poveri?", "subtitle": "", "author": "pagellapolitica.it", "date": null, "vclaim_id": "vclaim-id-52145", "url": "https://pagellapolitica.it/dichiarazioni/8107/litalia-e-davvero-il-quarto-stato-del-g7-a-spendere-di-piu-in-aiuti-per-i-paesi-poveri", "vclaim": "Del Re \u2013 prima della nomina, ricercatrice e docente presso l\u2019Universit\u00e0 \u201cNicol\u00f2 Cusano\u201d, ateneo telematico con sede a Roma \u2013 ha suggerito una maggiore cooperazione con i Paesi africani come potenziale soluzione al problema dei migranti. Nel farlo, ha sottolineato come nei progetti di sviluppo condiviso l\u2019Italia ricopra gi\u00e0 un ruolo di primo piano.\n\nSecondo la viceministra, infatti, nel campo della cooperazione il nostro Paese \u00e8 un \u00abgigante\u00bb, \u00abil quarto nel G7 in termini di percentuale tra aiuto pubblico allo sviluppo e reddito nazionale lordo (0,30% raggiunto quest'anno con alcuni anni di anticipo rispetto a quanto previsto)\u00bb. Un percorso che il governo intende continuare, per innovare la strategia dell'\u201caiutarli a casa loro\u201d e creare un rapporto bidirezionale di vantaggio tra Italia e Paesi beneficiari.\n\nMa \u00e8 vero che l\u2019Italia \u00e8 cos\u00ec in alto nella classifica indicata da Del Re? E la cifra citata \u00e8 corretta? Verifichiamo.\n\nSecondo i dati pi\u00f9 aggiornati, nel 2017, l\u2019Italia ha speso in cooperazione 5,73 miliardi di dollari (oltre 4,9 miliardi di euro). Questa cifra risulta in costante e sostanziale aumento negli ultimi anni, come viene sottolineato dalla stessa Ocse nel rapporto annuale . Nel 2016, infatti, erano stati investiti 5,09 miliardi di dollari (circa 4,3 miliardi di euro); nel 2015, 4,02 miliardi di dollari (oltre 3,4 miliardi di euro); nel 2014, 3,4 miliardi di dollari (oltre 2,9 miliardi di euro); nel 2013, 2,93 miliardi di dollari (circa 2,5 miliardi di euro).\n\nSe guardiamo alla classifica generale e ai termini assoluti, l\u2019Italia si piazza al quinto posto tra i Paesi che spendono di pi\u00f9 per la cooperazione. Al primo posto ci sono gli Stati Uniti, con 35,26 miliardi di dollari (circa 30,2 miliardi di euro), seguiti dalla Germania, con 24,68 miliardi di dollari (circa 21,1 miliardi di euro), dal Giappone, con 11,48 miliardi di dollari (circa 9,8 miliardi di euro) e, infine, dalla Francia, con 11,36 miliardi di dollari (oltre 9,7 miliardi di euro).\n\nQual \u00e8, per\u00f2, la situazione dell'Italia se prendiamo in considerazione il rapporto tra soldi spesi in aiuto pubblico allo sviluppo (Aps) e il reddito nazionale lordo (Rnl), un indicatore che aggiunge al Prodotto interno lordo (Pil) i redditi guadagnati all'estero da chi risiede in Italia e toglie dal Pil quelli pagati nel nostro Paese da cittadini con residenza straniera?\n\nMeglio del nostro Paese, fanno infatti Regno Unito, Germania e Francia, che hanno un rapporto Aps/Rnl rispettivamente dello 0,7 per cento, dello 0,66 per cento e dello 0,43 per cento.\n\nAnche in questo caso \u2013 come in quello della spesa totale \u2013 il rapporto tra Aps e Rnl \u00e8 oscillato molto negli anni. Dal 2012, anno in cui l\u2019Italia spendeva in cooperazione lo 0,14 per cento del suo reddito nazionale lordo, questo rapporto \u00e8 cresciuto. Ma, alla fine degli anni Ottanta, era superiore a quello attuale, con il picco dello 0,42 per cento raggiunto nel 1989.\n\nL'obiettivo dello 0,30 per cento \u00e8 stato per\u00f2 raggiunto con alcuni anni di anticipo rispetto a quanto previsto? Un focus del Documento di economia e finanza (Def) del 2017 sull\u2019aiuto pubblico allo sviluppo indica che questo traguardo era in effetti stato fissato per il 2020. Quindi, anche se i dati parlano di uno 0,29 per cento, possiamo dire che l\u2019obiettivo sia stato davvero conseguito un paio di anni prima, grazie all\u2019azione del precedente esecutivo.\n\nL\u2019Italia ha dunque scalato posizioni, ma \u00e8 importante capire il perch\u00e9, analizzando nello specifico dove vengono spesi gli investimenti fatti dal nostro Paese. In una nostra precedente analisi \u2013 incrociando i dati del ministero degli Affari esteri con quelli dell'Economia \u2013, abbiamo infatti evidenziato che non tutti questi soldi cercano di \u201crisolvere i problemi economici e politici\u201d dei Paesi d\u2019origine dei migranti.\n\nQuesto avviene perch\u00e9 le cifre spese in cooperazione sono distribuite su molti capitoli di spesa, come dimostra questa tabella riassuntiva del 2017. Secondo il rapporto di , nel 2015 il 24,3 per cento del totale dell\u2019aiuto pubblico allo sviluppo era investito per l\u2019accoglienza dei richiedenti asilo e, nel 2016, questa stessa percentuale \u00e8 salita al 35 per cento.\n\nSu questo punto specifico Michael Clemens, economista del Center of Global Development e uno dei massimi studiosi sul tema, ha analizzato per anni quale rapporto esiste tra sviluppo economico e migrazioni. Nelle sue ricerche, Clemens ha mostrato che pi\u00f9 aumenta il Pil pro capite di un Paese povero, pi\u00f9 aumentano i tassi di migrazione da quel Paese.\n\nQuesto fenomeno \u00e8 spiegato dal fatto che a migrare sono soprattutto le classi medie dei Paesi emergenti. Gli investimenti in cooperazione aiutano \u2013 idealmente \u2013 ad incrementare lo sviluppo di un Paese, aumentando quindi il livello di ricchezza medio della popolazione e di conseguenza il numero dei membri delle classi medie in grado di cercare fortuna in Europa.\n\nLa viceministra agli Affari esteri Emanuela Del Re ha dichiarato che il nostro Paese \u00e8 il quarto tra quelli membri del G7 in termini di percentuale tra aiuto pubblico allo sviluppo e reddito nazionale lordo. In particolare, l'esponente del Movimento Cinque Stelle ha affermato che quest'anno, in anticipo rispetto a quanto previsto, \u00e8 stato raggiunto il 0,30 per cento.\n\nEmanuela Del Re ha ragione quando dice che l\u2019Italia \u00e8 il quarto Paese nel G7 in termini di percentuale tra spesa in aiuto pubblico allo sviluppo e reddito nazionale lordo, e la percentuale che cita \u00e8 corretta. \u00c8 vero poi che l\u2019Italia ha aumentato i fondi per la cooperazione (ma questo \u00e8 avvenuto a causa della crisi dei migranti: sempre pi\u00f9 investimenti \u201crimangono\u201d nel nostro Paese, destinati per l\u2019accoglienza dei richiedenti asilo). I dati citati sono comunque corretti, al di l\u00e0 di altre considerazioni: \u201cVero\u201d per la viceministra.", "lang": "it"}