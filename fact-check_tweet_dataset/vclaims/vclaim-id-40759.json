{"title": "Nei, Norge opplever ikke \u00abtvillingabort-turisme\u00bb", "subtitle": "Utenlandske kvinner har rett til \u00e5 f\u00e5 utf\u00f8rt fosterreduksjon, gitt at de oppholder seg i Norge n\u00e5r de s\u00f8ker om inngrepet.", "author": "www.faktisk.no", "date": null, "vclaim_id": "vclaim-id-40759", "url": "https://www.faktisk.no/faktasjekker/bZQ/nei-norge-opplever-ikke-tvillingabort-turisme", "vclaim": "Kristelig Folkepartis veivalg er den store politiske saken i Norge for tiden. P\u00e5 et ekstraordin\u00e6rt landsm\u00f8te 2. november skal KrF ta stilling til om partiet skal s\u00f8ke regjeringssamarbeid med H\u00f8yre, Frp og Venstre eller med Ap og Sp. Et tredje alternativ er \u00e5 fortsette som opposisjonsparti.\n\nKrF er en attraktiv partner for begge regjeringsalternativer, og kampen om KrFs gunst er i full gang. Statsminister Erna Solberg (H) har for eksempel uttalt til avisen Dagen at hun mener H\u00f8yre b\u00f8r forby s\u00e5kalt tvillingabort.\n\nSolberg har ogs\u00e5 \u00e5pnet for \u00e5 forhandle om endringer i abortloven hvis KrF \u00f8nsker en plass i hennes regjering. Til VG uttalte statsministeren at hun var \u00e5pen for:\n\u2022 \u00c5 kunne gi KrF st\u00f8tte til et forbud mot tvillingabort.\n\u2022 Endringer i bestemmelsen som gir rett til abort etter uke 12 hvis det uf\u00f8dte barnet diagnostiseres med alvorlig sykdom, for eksempel Downs syndrom.\n\nDette fikk VG til \u00e5 skrive en leder hvor de advarte mot endringer i abortloven. Leder i Kristelig Folkepartis Ungdom (KrFU), Martine T\u00f8nnessen, svarte med et debattinnlegg, hvor hun forsvarte Solberg og KrF. Hun skriver blant annet:\n\nEr det riktig at Norge i dag opplever \u00abtvillingabort-turisme\u00bb? Kommer utenlandske kvinner til Norge for \u00e5 abortere ett foster og beholde det andre? Det skal vi se n\u00e6rmere p\u00e5 i denne faktasjekken.\n\nTvillingabort er ogs\u00e5 nevnt i et av forslagene som skal behandles p\u00e5 KrFs ekstraordin\u00e6re landsm\u00f8te. I begrunnelsen for hvorfor KrF b\u00f8r s\u00f8ke regjeringssamarbeid med H\u00f8yre, Frp og Venstre skriver nestleder Kjell Ingolf Ropstad:\n\nTvillingabort er et annet ord for fosterreduksjon, som g\u00e5r ut p\u00e5 \u00e5 fjerne ett eller flere fostre n\u00e5r man er gravid med mer enn ett barn. Slik kan for eksempel tvillingsvangerskap bli til enkeltsvangerskap, og trillingsvangerskap kan bli til tvillingsvangerskap.\n\nFram til 2016 skjedde fosterreduksjon hovedsakelig ved utviklingsavvik hos fosteret. I februar 2016 konkluderte lovavdelingen i Justisdepartementet med at abortloven \u00e5pner for at kvinner kan fjerne ett eller flere friske fostre hvis de er gravide med flerlinger. Dette vil KrF forby.\n\nFaktisk.no har gitt Martine T\u00f8nnessen mulighet til \u00e5 dokumentere p\u00e5standen om at vi har \u00abtvillingabort-turisme\u00bb i Norge. I en e-post svarer kommunikasjonsr\u00e5dgiver i KrFU, Astrid-Therese Theisen, at de fortsatt \u00abventer p\u00e5 \u00e5 f\u00e5 noen tall fra gode kilder\u00bb. Hun sender imidlertid lenke til en NTB-artikkel publisert i avisen Dagen.\n\n\u2013 Som du kan lese var eneste grunn til at fosterreduksjonen ble avvist at kvinnene ikke oppholdt seg i Norge da de s\u00f8kte, skriver Theisen.\n\nIf\u00f8lge artikkelen hadde \u00e5tte utenlandske kvinner s\u00f8kt om fosterreduksjon, men f\u00e5tt avslag siden de ikke var i Norge p\u00e5 s\u00f8knadstidspunktet.\n\nIf\u00f8lge Helsedirektoratet ble det f\u00f8r 2016 utf\u00f8rt f\u00e6rre enn fem fosterreduksjoner i Norge \u00e5rlig. De fleste ble gjort fordi fostrene hadde utviklingsavvik. Siden 2016 har alle slike inngrep blitt utf\u00f8rt ved Nasjonal behandlingstjeneste for avansert invasiv fostermedisin (Senter for fostermedisin) p\u00e5 St. Olavs hospital i Trondheim.\n\nDer har de ikke utf\u00f8rt fosterreduksjon p\u00e5 noen utenlandske kvinner som ikke var bosatt i Norge.\n\n\u2013 Det har ikke blitt utf\u00f8rt fosterreduksjon p\u00e5 utenlandske kvinner. Alle pasientene har hatt bosted i Norge, skriver overlege ved Senter for fostermedisin, Birgitte Kahrs, i en e-post til Faktisk.no.\n\nIf\u00f8lge Helsedirektoratet har alle kvinner som oppholder seg i Norge har rett til \u00e5 ta abort og f\u00e5 utf\u00f8rt fosterreduksjon. De m\u00e5 imidlertid oppholde seg i Norge p\u00e5 det tidspunktet det s\u00f8kes.\n\n\u00abUtenlandske kvinner som oppholder seg i Norge vil dermed ha rett til \u00e5 f\u00e5 utf\u00f8rt fosterreduksjon, men de m\u00e5 som hovedregel selv betale for inngrepet\u00bb, skriver Helsedirektoratet.\n\nKahrs opplyser at Senter for fostermedisin ble kontaktet av ni utenlandske kvinner, bosatt utenfor Norge, som \u00f8nsket fosterreduksjon i 2016, og like mange i 2017. Hittil i 2018 er antallet \u00e5tte. Siden ingen av dem oppholdt seg i Norge p\u00e5 s\u00f8knadstidspunktet, har heller ingen f\u00e5tt utf\u00f8rt inngrepet.\n\nP\u00e5standen til KrFU-leder Martine T\u00f8nnessen om at vi i dag opplever \u00abtvillingabort-turisme\u00bb i Norge, er dermed helt feil.\n\nFosterreduksjon er et ressurskrevende, h\u00f8yspesialisert inngrep som krever erfaring og spesialkompetanse, if\u00f8lge Helsedirektoratet. Det er derfor fosterreduksjon n\u00e5 bare utf\u00f8res ved Senter for fostermedisin.\n\nAbortloven gir kvinner rett til selvbestemt fosterreduksjon av ett eller flere friske fostre innen utgangen av 12. svangerskapsuke. Hvis begj\u00e6ringen om fosterreduksjon fremsettes etter uke 12, skal den behandles i abortnemnda ved St. Olavs hospital.\n\nFaktisk.no har tidligere faktasjekket en p\u00e5stand om at 90 prosent av dem som s\u00f8ker om abort etter uke 12, f\u00e5r det innvilget:\n\nFosterreduksjon gj\u00f8res gjennom bukveggen ved hjelp av ultralyd. Det blir spr\u00f8ytet kaliumklorid direkte inn i fosterets hjerte slik at det stopper. Kvinnen er v\u00e5ken under inngrepet og f\u00e5r vanligvis lokalbed\u00f8velse i huden. En ny ultralydunders\u00f8kelse gj\u00f8res 5 \u2013 20 minutter etter inngrepet for \u00e5 sjekke om det har v\u00e6rt vellykket. Risikoen for \u00e5 abortere gjenv\u00e6rende fostre er mellom 5 og 10 prosent.\n\nFram til 2016 var de fleste fosterreduksjoner selektive. Selektiv fosterreduksjon innb\u00e6rer at ett eller flere fostre med alvorlige utviklingsavvik i et flerlingesvangerskap fjernes. Inngrepet kan sammenliknes med provosert abort n\u00e5r en kvinne er gravid med ett barn som har alvorlige utviklingsavvik. Forskjellen er at svangerskapet ikke avbrytes selv om ett eller flere fostre fjernes.\n\nAbortloven \u00e5pner ogs\u00e5 for fosterreduksjon av friske flerlinger. Senter for fostermedisin omtaler risikoen ved ulike flerlingesvangerskap slik:\n\u2022 Firlinger eller flere: Slike svangerskap er forbundet med h\u00f8y risiko for senabort eller for tidlig f\u00f8dsel. I Norge anbefaler vi fosterreduksjon av firlinger fordi risikoen for d\u00f8d eller alvorlig skade blant for tidlig f\u00f8dte barn er langt h\u00f8yere enn risikoen for komplikasjoner ved inngrep.\n\u2022 Trillinger: Utfallet av trillingsvangerskap er vanligvis bra. Noen studier har vist at det blir f\u00e6rre for tidlige f\u00f8dsler og f\u00e6rre svangerskapskomplikasjoner ved \u00e5 gj\u00f8re fosterreduksjon av trillinger, men den medisinske gevinsten er liten.\n\u2022 Tvillinger: Det er ikke vist medisinsk nytte av \u00e5 redusere tvillingsvangerskap hos en frisk kvinne der begge fostrene er friske. Mellom 10 og 20 prosent av alle tvillinger er eneggede med felles morkake. En kan ikke utf\u00f8re fosterreduksjon dersom fostrene har felles morkake.\n\nSenter for fostermedisin opplyser til Faktisk.no at de utf\u00f8rte til sammen 16 fosterreduksjoner i perioden 2002\u20132015. Alle p\u00e5 grunn av utviklingsavvik hos fosteret, eller ved firlinger eller mer. Alle inngrepene var behandlet i abortnemd. I denne perioden ble det ogs\u00e5 utf\u00f8rt fosterreduksjoner ved Oslo universitetssykehus.\n\nEtter at Justisdepartementet fastslo at abortloven \u00e5pnet for selvbestemt fosterreduksjon i 2016, har samtlige 38 fosterreduksjoner i Norge blitt utf\u00f8rt ved St. Olavs hospital.\n\nI 32 prosent av tilfellene skjedde fosterreduksjonen fordi fosteret hadde utviklingsavvik, alts\u00e5 selektiv fosterreduksjon. I resten av tilfellene (med unntak av ett foster i et firlingsvangerskap i 2016) var fostrene friske, men kvinnene \u00f8nsket \u00e5 redusere antall fostre.\n\u2022 Det er helt feil at vi opplever \u00abtvillingabort-turisme\u00bb i Norge n\u00e5.\n\u2022 Utenlandske kvinner har rett til fosterreduksjon bare hvis de oppholder seg i Norge p\u00e5 s\u00f8knadstidspunktet.\n\u2022 De tre siste \u00e5rene har 26 utenlandske kvinner \u00f8nsket fosterreduksjon i Norge, men ingen av dem har f\u00e5tt det innvilget siden de ikke oppholdt seg i Norge.", "lang": "no"}