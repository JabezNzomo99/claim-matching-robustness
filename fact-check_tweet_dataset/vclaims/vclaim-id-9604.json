{"title": "Chi ha ragione tra Di Maio e Boschi su Banca Etruria", "subtitle": "Abbiamo verificato le accuse di Di Maio e la replica del sottosegretario alla Presidenza del Consiglio sulla vicenda Banca Etruria", "author": "www.agi.it", "date": null, "vclaim_id": "vclaim-id-9604", "url": "https://www.agi.it/fact-checking/banche_boschi_di_maio_banca_etruria-2287634/news/2017-10-25/", "vclaim": "Lo scorso 23 ottobre a Misterbianco, nel catanese, Luigi Di Maio del M5S ha duramente attaccato il governo e il Pd, affermando: \u201cQuando fanno lo show mediatico su Visco e Banca d\u2019Italia per fare vedere che vogliono tutelare i risparmiatori si devono ricordare che quando hanno governato non solo hanno favorito le banche, ma in 20 minuti hanno fatto un decreto per salvare la banca della Boschi e mandare sul lastrico migliaia di risparmiatori\u201d.\n\nAll\u2019onorevole pentastellato ha risposto la sera stessa il sottosegretario alla presidenza del Consiglio, Maria Elena Boschi, con un post su Facebook in cui scrive: \u201cMio padre come tutti i membri del consiglio d'amministrazione \u00e8 stato commissariato dal nostro Governo, cio\u00e8 mandato a casa proprio da noi. La banca non \u00e8 stata salvata ma messa in risoluzione: esattamente il contrario di ci\u00f2 che Di Maio afferma\".\n\nVediamo dunque di chiarire: quando se ne \u00e8 andato il padre di Maria Elena Boschi? E che cosa \u00e8 successo alla banca? Di Maio non \u00e8 molto chiaro: sembra di capire che intenda che la banca \u00e8 stata \u201csalvata\u201d dallo Stato \u2013 che ha messo i soldi per appianare le perdite \u2013 a scapito dei risparmiatori, mentre Maria Elena Boschi sostiene che sia successo il \u201ccontrario\u201d, cio\u00e8 la risoluzione.\n\nPier Luigi Boschi \u2013 il padre di Maria Elena \u2013 \u00e8 stato vicepresidente di Banca Etruria per otto mesi, dopo essere stato comunque parte del consiglio di amministrazione per alcuni anni. Come vicepresidente, \u00e8 rimasto in carica dal 4 maggio 2014, quando l\u2019Assemblea ordinaria dei soci elesse il nuovo consiglio d\u2019amministrazione per gli esercizi 2014-2015-2016, al 10 febbraio 2015, quando l\u2019istituto fu commissariato tramite il decreto n. 45 del Ministero dell\u2019Economia e delle Finanze.\n\nHa dunque ragione la Boschi nel sostenere che, dal punto di vista formale, il padre sia stato commissariato (\u201cmandato a casa\u201d) proprio dal governo Renzi, di cui Maria Elena Boschi era il ministro per le Riforme.\n\nBanca Etruria \u00e8 stata messo in risoluzione, come ha detto Maria Elena Boschi. In questa procedura, non \u00e8 stato lo Stato a farsi carico delle perdite, se intendiamo cos\u00ec il \u201csalvataggio\u201d di cui parla Di Maio (che dunque sul punto avrebbe torto).\n\nIl caso di Banca Etruria e delle altre tre popolari \u00e8 assai diverso dalla costosa operazione di salvataggio delle banche venete. I soldi pubblici, per la banca toscana, sono intervenuti, ma in un secondo momento e a titolo di rimborso per alcuni clienti.\n\nCome spiega Banca d\u2019Italia, i problemi di Banca Etruria emersero nel corso degli accertamenti ispettivi condotti tra marzo e settembre 2013, quando si scopr\u00ec che l\u2019istituto di credito aveva sofferenze, incagli e perdite sui crediti superiori a quelle dichiarate per centinaia di milioni di euro.\n\nQuesta normativa europea \u00e8 entrata ufficialmente in vigore il primo gennaio 2016. Ma il governo italiano ha in sostanza anticipato i tempi, recependone il contenuto col D. Lgs. 180/2015 del 16 novembre 2015. Grazie ad esso, secondo Banca d\u2019Italia, \u00e8 stato possibile applicare strumenti fino ad allora non previsti dal quadro normativo italiano.\n\nIn particolare, per Banca Etruria, e le altre tre popolari coinvolte nello stesso provvedimento (Banca Marche, CariChieti e CariFerrara), furono create \u201cbanche-ponte\u201d (Nuova Banca dell'Etruria e del Lazio S.p.A., Nuova Banca delle Marche S.p.A., e cos\u00ec via), e una bad bank in cui far confluire i crediti deteriorati. Si fece poi ricorso al Fondo nazionale di risoluzione (FNS).\n\nL\u2019intervento di tale fondo ha permesso di colmare le perdite. Non tutte, per\u00f2: solo quelle che non erano gi\u00e0 state poste a carico di azionisti e creditori subordinati. L\u2019aspetto importante, per quello che ci interessa, \u00e8 che il FNS \u00e8 finanziato dal sistema bancario. Le perdite imposte agli azionisti e ai creditori subordinati ammontano infatti a circa 870 milioni, ma ulteriori perdite pari a circa 1.700 milioni sono state assorbite dal Fondo di Risoluzione.\n\nQualche soldo pubblico \u00e8 comunque stato destinato ad alcuni clienti di Banca Etruria (ma non alla banca, come abbiamo visto). Il governo Renzi, con un apposito decreto legge per le banche in liquidazione (Etruria e le altre tre), ha previsto rimborsi ai clienti delle 4 banche oggetto della procedura di risoluzione di novembre 2015 che avevano investito in obbligazioni (secondo alcuni criteri che non specifichiamo). Le quattro banche sono, lo ricordiamo, Banca Etruria, Banca Marche, Carife e Carichieti.\n\nLa platea di chi ha diritto al rimborso \u00e8 poi stata ulteriormente allargata dal decreto salva-risparmio, voluto dal governo Gentiloni e divenuto legge a febbraio 2017. Il termine per presentare la domanda di rimborso per gli obbligazionisti delle quattro vecchie banche \u00e8 stato prorogato, con lo stesso provvedimento, fino a fine maggio 2017.\n\nIl governo ha insomma ridotto o estinto il danno per migliaia di correntisti che, in base alla procedura di risoluzione \u201csemplice\u201d, erano stati danneggiati. Tra l\u2019altro, su questi provvedimenti \u2013 che distinguono i risparmiatori in diverse categorie, in quanto a possibilit\u00e0 di accesso al rimborso \u2013 sono state mosse critiche di costituzionalit\u00e0.\n\nGli interventi prevedevano che il FITD sottoscrivesse i necessari aumenti di capitale, ponendo le basi per il superamento delle crisi delle banche. Avrebbero avuto l\u2019effetto di evitare la procedura di risoluzione. Ma fu appunto la Commissione europea a mettersi di traverso.\n\nLe alternative alla risoluzione che dunque restavano in campo, sempre secondo Banca d\u2019Italia, sarebbero state un bail-in pi\u00f9 \u201cpesante\u201d \u2013 col sacrificio \u201cdi molti altri creditori, in particolare degli obbligazionisti e degli altri creditori non subordinati\u201d, se si fosse intervenuti dopo il primo gennaio 2016, con la piena operativit\u00e0 della normativa europea \u2013 oppure la liquidazione coatta amministrativa delle banche.\n\nIn questo secondo caso i creditori della banca avrebbero subito un danno ancora maggiore, in quanto l\u2019istituto di credito sarebbe stato commissariato e liquidato, e i loro crediti sarebbero stati ripagati solo parzialmente (eccetto i creditori privilegiati, che vengono rimborsati integralmente, e fatta salva la garanzia per i depositi fino a 100 mila euro).\n\nMaria Elena Boschi ha sostanzialmente ragione. Suo padre \u00e8 stato rimosso, insieme al resto del CdA, dall\u2019atto di commissariamento. Successivamente la banca \u00e8 stata messa in risoluzione, una procedura che ha messo l\u2019onere principale delle perdite in carico a un fondo finanziato dal sistema bancario e non dallo Stato, e venduta a Ubi Banca. Altre iniziative del governo hanno permesso a molte persone danneggiate di ridurre le perdite, con soldi pubblici. L\u2019opportunit\u00e0 o meno di quel decreto \u00e8 un giudizio politico, ma sembra poco corrispondente alla realt\u00e0 dipingere quanto successo come \u201csalvare la banca della Boschi e mandare sul lastrico migliaia di risparmiatori\u201d.", "lang": "it"}