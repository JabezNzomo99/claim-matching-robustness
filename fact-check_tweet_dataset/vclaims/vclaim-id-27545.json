{"title": "Misvisende \u00e5 si at bare 18 prosent av Oslo-elevene har gode nok karakterer til \u00e5 velge skole selv", "subtitle": "I realiteten kom 63 prosent av dem som begynte p\u00e5 videreg\u00e5ende i 2018, inn p\u00e5 f\u00f8rste\u00f8nsket sitt b\u00e5de for skole og programfag.", "author": "www.faktisk.no", "date": null, "vclaim_id": "vclaim-id-27545", "url": "https://www.faktisk.no/faktasjekker/1bw/misvisende-a-si-at-bare-18-prosent-av-oslo-elevene-har-gode-nok-karakterer-til-a-velge-skole-selv", "vclaim": "Skole er et av de viktigste saksomr\u00e5dene i valgkampen. I Oslo g\u00e5r det et klart skille mellom partier som \u00f8nsker s\u00e5kalt fritt skolevalg for elever p\u00e5 videreg\u00e5ende, og partier som vil se p\u00e5 andre l\u00f8sninger. Fritt skolevalg inneb\u00e6rer at elever blir tatt inn p\u00e5 videreg\u00e5ende skole basert p\u00e5 karakterer og ikke bosted.\n\nEtter at det r\u00f8dgr\u00f8nne byr\u00e5det fikk utredet flere alternative inntaksmodeller, har debatten rast, s\u00e6rlig mellom H\u00f8yre og SV. Byr\u00e5d for oppvekst og kunnskap i Oslo, Inga Marte Thorkildsen (SV), hadde 5. august et debattinnlegg om fritt skolevalg i Dagbladet.\n\nDer beskylder hun H\u00f8yre for ikke \u00e5 \u00f8nske kunnskap om Oslo-skolen, og at partiet \u00abg\u00e5r til valg p\u00e5 \u00e5 videref\u00f8re karakterkonkurransen i Oslo av ideologiske grunner\u00bb. Videre skriver Thorkildsen:\n\n22. august kunngjorde regjeringen at de vil innf\u00f8re fritt skolevalg i alle fylker. Da Thorkildsen debatterte forslaget i Politisk kvarter p\u00e5 NRK samme dag, kom hun med en lignende p\u00e5stand:\n\nOslo SV kom med en annen versjon av p\u00e5standen i en plakat p\u00e5 Twitter 22. august:\n\nDet fikk H\u00f8yres stortingsrepresentant Mathilde Tybring-Gjedde til \u00e5 reagere:\n\n\u2013 Det er jo bare tull. Her legger dere til grunn at alle elever i Oslo kun \u00f8nsker \u00e5 s\u00f8ke seg til studiespesialiserende p\u00e5 Elvebakken. Heldigvis er b\u00e5de elever, skoler og studieprogram ulike. Mange flere som f\u00e5r velge den skolen og studieprogrammet de \u00f8nsker enn 18%, svarte hun Lysbakken p\u00e5 Twitter.\n\nFaktisk.no har spurt Inga Marte Thorkildsen hvordan hun har kommet fram til at det bare er 18 prosent av elevene i Oslo som har gode nok karakterer til \u00e5 velge hvilken skole de vil g\u00e5 p\u00e5. Kommunikasjonsr\u00e5dgiver i byr\u00e5dsavdeling for oppvekst og kunnskap, Karin Steenstrup, forklarer fremgangsm\u00e5ten slik:\n\n\u2013 Andelen av alle elever som hadde grunnskolepoeng over nedre poenggrense for inntak p\u00e5 det program-/skolekombinasjonen som hadde h\u00f8yest inntaksgrense. Det vil si andelen elever som hadde gode nok karakterer til \u00e5 komme inn p\u00e5 hvilken som helst av skolene i Oslo, skriver hun i en e-post til Faktisk.no.\n\nRegnestykket er basert p\u00e5 tall fra inntaket til videreg\u00e5ende skole i Oslo i 2017 og 2018.\n\n\u2013 Da hadde henholdsvis 18 og 19 prosent av elevene som hadde over 50 grunnskolepoeng. Men den n\u00f8yaktige andelen er lavere enn 18 og 19 prosent fordi intervallene for grunnskolepoeng g\u00e5r fra 50, mens inntaksgrensene er h\u00f8yere enn det, skriver Steenstrup.\n\nHun viser til at dette s\u00e6rlig gjelder for 2018, da inntektsgrensen var p\u00e5 51,2 poeng. En rekke elever hadde da mer enn 50, men mindre enn 51,2 poeng.\n\nHvis man ser p\u00e5 fordelingen av grunnskolepoeng blant elevene som gikk i f\u00f8rsteklasse p\u00e5 videreg\u00e5ende i oktober 2018, hadde 80,9 prosent av elevene mellom 0 og 50 grunnskolepoeng (bl\u00e5 s\u00f8yler). Ingen av disse kunne if\u00f8lge Thorkildsen fritt velge hvilken skole de skulle g\u00e5 p\u00e5.\n\nResten (19,1 prosent) hadde mellom 50,1 og 60 grunnskolepoeng (gr\u00f8nne s\u00f8yler). Disse elevene kunne velge fritt, hvis man legger SV-byr\u00e5dens regnestykke til grunn.\n\nI 2018 var studiespesialisering ved Elvebakken videreg\u00e5ende skole det vanskeligste \u00e5 komme inn p\u00e5 i Oslo. Her var nedre poenggrense 51,2 poeng. Dette inneb\u00e6rer at den siste s\u00f8keren som fikk plass i f\u00f8rste inntaksrunde, hadde 51,2 grunnskolepoeng.\n\nSiden Thorkildsen tar med hele intervallet fra 50,1 til 60 poeng, blir ikke utregningen hennes helt n\u00f8yaktig. Thorkildsen har ogs\u00e5 bare sett p\u00e5 nedre poenggrense i f\u00f8rste inntaksrunde (per 4. juli 2018) p\u00e5 skolene.\n\nDet finnes ogs\u00e5 tall for andre inntaksrunde (per 9. august 2018). Fra f\u00f8rste til andre runde kan for eksempel noen elever ha takket nei til plassen de har blitt tilbudt, og noen med d\u00e5rligere karakterer har f\u00e5tt tilbud om den i stedet.\n\nI andre inntaksrunde l\u00e5 studiespesialisering p\u00e5 Elvebakken likt med studiespesialisering komprimert l\u00f8p p\u00e5 Hersleb. Poenggrensen for begge var p\u00e5 50,9. Det er en nedgang fra 51,2 poeng fra f\u00f8rste inntaksrunde p\u00e5 Elvebakken. Tar man utgangspunkt i andre inntaksrunde, er regnestykket til Thorkildsen mer presist.\n\nVi har ikke tall over nedre poenggrense ved endelig ajourhold av inntaket (31. august). Utdanningsetaten oppgir til Faktisk.no at mange elever takker nei til opprykk fra venteliste etter skolestart, og at en s\u00f8ker et stykke ned p\u00e5 lista derfor kan f\u00e5 den siste plassen. Dette kan gj\u00f8re at en endelig nedre poenggrense kan gi et misvisende bilde. Det gj\u00f8r ogs\u00e5 at nedre poenggrense med stor sannsynlighet er lavere enn ved 2. inntaksrunde.\n\nThorkildsen hevder alts\u00e5 at alle elever som ikke har gode nok karakterer til \u00e5 komme inn p\u00e5 studiespesialisering p\u00e5 Elvebakken ikke kan velge hvilken skole de vil g\u00e5 p\u00e5. Dette baserer hun p\u00e5 at bare 18 prosent av elevene n\u00e5dde poenggrensen for \u00e5 komme inn her.\n\nSkole\u00e5ret 2018/2019 var det totalt 6319 s\u00f8kere til Vg1 i Oslo. 18 prosent av disse, alts\u00e5 1137 elever, hadde if\u00f8lge Thorkildsen gode nok karakterer til \u00e5 komme inn p\u00e5 studiespesialisering p\u00e5 Elvebakken.\n\nDer var det imidlertid bare 200 plasser for f\u00f8rsteklassinger. Det inneb\u00e6rer at bare 3,2 prosent av de 6319 s\u00f8kerne helt fritt kunne velge \u00e5 g\u00e5 p\u00e5 studiespesialisering p\u00e5 Elvebakken. Resten var det ikke plass til.\n\nBruker man denne logikken, kan det alts\u00e5 hevdes at bare 3 prosent hadde gode nok karakterer til \u00e5 velge hvilken skole de ville g\u00e5 p\u00e5.\n\nProblemet med dette regnestykket, er at langt fra alle elever s\u00f8kte seg til studiespesialisering p\u00e5 Elvebakken. If\u00f8lge Oslo kommune var det 411 s\u00f8kere til denne linjen skole\u00e5ret 2018/2019. Resten s\u00f8kte seg til andre programomr\u00e5der og/eller andre skoler.\n\nEn av grunnene til det kan selvsagt v\u00e6re at de visste at de uansett ikke hadde sjanse til \u00e5 komme inn p\u00e5 Elvebakken. Det vet vet vi ikke, men det vi kan si noe om, er hvor mange elever som kom inn p\u00e5 f\u00f8rstevalget sitt da de s\u00f8kte p\u00e5 videreg\u00e5ende.\n\nI fjor faktasjekket vi en p\u00e5stand fra H\u00f8yres Saida Begum om at ni av ti elever kom inn p\u00e5 skolen de har s\u00f8kt p\u00e5. Det riktige var at ni av ti kom inn p\u00e5 det programfaget de \u00f8nsket seg mest:\n\nFor elever i videreg\u00e5ende oppl\u00e6ring i Oslo kommune, er det inntak hvert \u00e5r. Elevene s\u00f8ker alts\u00e5 videreg\u00e5ende skole b\u00e5de n\u00e5r de skal begynne i Vg1, n\u00e5r de skal begynne i Vg2 og n\u00e5r de skal begynne i Vg3. Elever har fortrinnsrett til \u00e5 fortsette p\u00e5 samme skole, og p\u00e5f\u00f8lgende programomr\u00e5de.\n\nUtdanningsetatens hovedtall for inntaket til skole\u00e5ret 2018/2019 viser at:\n\u2022 63,4 prosent av elevene som begynte i f\u00f8rsteklasse (Vg1) ble tatt opp til f\u00f8rstevalget sitt b\u00e5de n\u00e5r det gjaldt skole og programomr\u00e5de.\n\u2022 77 prosent av elevene p\u00e5 alle \u00e5rstrinn (Vg1, 2 og 3) fikk innfridd sitt f\u00f8rstevalg b\u00e5de av skole og programomr\u00e5de.\n\u2022 91,5 prosent av elevene p\u00e5 alle \u00e5rstrinn ble tatt inn p\u00e5 sitt prim\u00e6re \u00f8nske om programomr\u00e5de.\n\nBlant elevene som ble tatt opp til Vg1 h\u00f8sten 2018, fikk alts\u00e5 flere enn 6 av 10 oppfylt f\u00f8rste\u00f8nsket sitt. De kom inn p\u00e5 akkurat d\u00e9t programomr\u00e5det p\u00e5 akkurat den skolen de prim\u00e6rt s\u00f8kte p\u00e5. Nesten 9 av 10 f\u00f8rsteklassinger fikk plass p\u00e5 programomr\u00e5det de s\u00f8kte seg til.\n\nSer man p\u00e5 alle elever p\u00e5 videreg\u00e5ende, var andelen enda h\u00f8yere. Blant disse elevene fikk nesten 8 av 10 plass p\u00e5 b\u00e5de det programomr\u00e5det og den skolen de \u00f8nsket seg. Dr\u00f8yt 9 av 10 fikk plass p\u00e5 f\u00f8rste\u00f8nsket sitt for programomr\u00e5de.\n\nDerfor blir det misvisende n\u00e5r Inga Marte Thorkildsen (SV) p\u00e5st\u00e5r at \u00abbare 18 prosent har gode nok karakterer til \u00e5 velge hvilken skole de vil g\u00e5 p\u00e5\u00bb. Hun legger til grunn at alle elever som ikke har gode nok karakterer til \u00e5 komme inn p\u00e5 det skoletilbudet med det h\u00f8yeste poengkravet, ikke kan velge skole selv.\n\nLegger man Thorkildens logikk til grunn, kan det egentlig hevdes at bare 3,2 prosent hadde gode nok karakterer til \u00e5 velge hvilken skole de ville g\u00e5 p\u00e5, fordi studiespesialisering p\u00e5 Elvebakken bare har 200 plasser og det i Oslo var totalt 6319 s\u00f8kere til videreg\u00e5ende utdanning.\n\nInntaktstallene fra Oslo kommune viser imidlertid at over 63 prosent kom inn p\u00e5 f\u00f8rstevalget b\u00e5de n\u00e5r det gjaldt programomr\u00e5de og skole. 87 prosent kom inn p\u00e5 programomr\u00e5det de \u00f8nsket.", "lang": "no"}