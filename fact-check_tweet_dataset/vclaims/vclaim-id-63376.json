{"title": "Come leggere l\u2019indice Rt: l\u2019errore di Gallera", "subtitle": "", "author": "pagellapolitica.it", "date": null, "vclaim_id": "vclaim-id-63376", "url": "https://pagellapolitica.it/dichiarazioni/8625/come-leggere-lindice-rt-lerrore-di-gallera", "vclaim": "\u00ab0,51 [di Rt] che cosa vuol dire? Che per infettare me bisogna trovare due persone nello stesso momento infette perch\u00e9 \u00e8 a 0,50. Questo vuol dire che non \u00e8 cos\u00ec semplice trovare due persone infette nello stesso momento per infettare me [...]. Quando \u00e8 a 1, vuol dire che basta che io incontro una persona infetta che mi infetto anch\u2019io\u00bb\n\nSecondo i dati dell\u2019Iss pubblicati il 22 maggio, in base alle stime pi\u00f9 recenti la Lombardia aveva allora un indice Rt (da leggersi \u201cerre con ti\u201d) pari a 0,51. \u00abChe cosa vuol dire?\u00bb, si \u00e8 chiesto Gallera in conferenza stampa. \u00abChe per infettare me bisogna trovare due persone nello stesso momento infette perch\u00e9 \u00e8 a 0,50\u00bb. L\u2019assessore ha poi aggiunto che quando l\u2019indice Rt \u00ab\u00e8 a 1, vuol dire che basta che io incontro una persona infetta che mi infetto anch\u2019io\u00bb.\n\nNelle ore successive Gallera \u00e8 stato criticato da pi\u00f9 parti per avere dato un\u2019interpretazione sbagliata dell\u2019indice Rt, ma il 23 maggio lo stesso Gallera aveva difeso la sua spiegazione in un video pubblicato su Facebook, dicendo che aveva cercato (min. 1:01) di tradurre \u00abin modo semplice a tutti i cittadini come si sta diffondendo il virus\u00bb.\n\nUno dei problemi maggiori quando si ha a che fare con una malattia infettiva \u2013 come la Covid-19 \u2013 \u00e8 quello di quantificarne la potenziale trasmissibilit\u00e0, per poter correre ai ripari e ridurne la diffusione. In epidemiologia l\u2019obiettivo dell\u2019indice Rt, cio\u00e8 del \u201cnumero di riproduzione\u201d, \u00e8 proprio questo: stimare quanti nuovi contagi vengono generati da chi \u00e8 gi\u00e0 stato contagiato.\n\nE gi\u00e0 qui la situazione si complica: se un agente patogeno colpisce una popolazione che fino a quel momento non aveva avuto alcun contatto con esso, e che non ha attuato nessuna misura di contenimento, la sua capacit\u00e0 di riprodursi sar\u00e0 diversa da quella di un agente patogeno che si diffonde, per esempio, in una situazione di lockdown.\n\nRt, a differenza di R0, non si basa su \u00abuna popolazione completamente suscettibile\u00bb, ma su una popolazione in cui il contagio \u00e8 gi\u00e0 avvenuto e sono gi\u00e0 state prese delle misure per limitarlo. La \u201ct\u201d indica quindi il tempo in cui viene rilevata la trasmissibilit\u00e0, ed \u00e8 un parametro influenzato dalle azioni prese per contenere un\u2019epidemia.\n\nNel caso specifico dei dati dell\u2019Iss citati \u2013 e interpretati \u2013 da Gallera, il \u201ct\u201d tiene conto delle misure che sono state messe in campo in Italia negli ultimi mesi per contenere la pandemia (la stima dell\u2019Iss \u00e8 stata fatta su dati aggiornati al 19 maggio).\n\nSe l\u2019indice R0 di una malattia infettiva \u00e8 pari a 2, significa che in una popolazione completamente suscettibile un singolo contagiato infetter\u00e0 in media due persone: alcuni potranno contagiarne pi\u00f9 di due, altri zero. \u00abQuanto maggiore \u00e8 il valore di R0 e tanto pi\u00f9 elevato \u00e8 il rischio di diffusione dell\u2019epidemia\u00bb, ha sottolineato l\u2019Iss.\n\nNelle prime settimane dell\u2019epidemia, le stima sulla Covid-19 parlavano di un R0 superiore a 3. Per avere un\u2019ordine di paragone, il morbillo ha un indice R0 compreso tra 12 e 18, mentre l\u2019influenza stagionale tra 0,9 e 2,1.\n\nL\u2019articolo per\u00f2 specifica che gli indici R indicano \u00abil numero medio di infezioni secondarie causate da ciascun individuo infetto\u00bb, facendo alcuni esempi con numeri pi\u00f9 grandi di quelli indicati da Gallera. \u00abSe R0 fosse uguale a 0,5\u00bb, spiegaIl Bo Live, un gruppo di 100 individui \u00abne contagerebbe 50, questi a loro volta 25 e cos\u00ec di seguito\u00bb. Da nessuna parte viene indicata l\u2019interpretazione dell\u2019assessore, secondo cui con indice Rt pari a 0,5 per contagiarsi bisogna entrare in contatto \u00abnello stesso momento\u00bb con due infetti.\n\nRibadiamo: con questi indici di riproduzione stiamo parlando di stime statistiche \u2013 di medie, per l\u2019appunto \u2013 ottenute guardando a un ampio campione di contagiati. Le modalit\u00e0 di trasmissione del virus restano le stesse: cambia solo il numero di quanti vengono contagiati da chi \u00e8 stato contagiato.\n\nDunque abbiamo capito che l\u2019indice Rt stima a che ritmo si sta diffondendo \u2013 in questo caso rallentando \u2013 il coronavirus nella popolazione dopo l\u2019adozione delle misure di contenimento (R0 in una popolazione \u201ccompletamente suscettibile\u201d). Ma quali calcoli ci sono dietro?\n\nIntuitivamente, si potrebbe dire che l\u2019indice Rt (o R0) si ottiene mettendo a rapporto il numero di soggetti che sono stati contagiati e il numero di soggetti contagianti che hanno diffuso l\u2019infezione in un determinato intervallo di tempo. Le cose per\u00f2 sono pi\u00f9 articolate di cos\u00ec.\n\nCome ha spiegato l\u2019Iss, l\u2019indice R0 (e di conseguenza anche Rt) dipende da tre elementi: \u00abla probabilit\u00e0 di trasmissione per singolo contatto tra una persona infetta e una suscettibile\u00bb, il \u00abnumero dei contatti della persona infetta\u00bb e la \u00abdurata dell\u2019infettivit\u00e0\u00bb.\n\nIl problema \u00e8 che questi tre fattori sono difficili da osservare direttamente, come ha chiarito il 21 aprile scorso su Scienza in rete l\u2019epidemiologa Stefania Salmaso (che in passato ha lavorato per l\u2019Iss). Dunque gli scienziati usano complessi modelli matematici (qui un esempio), che a seconda delle assunzioni e della loro bont\u00e0 danno risultati diversi e diversamente affidabili.\n\n\u00abTra i vari problemi metodologici dell\u2019indice Rt, c\u2019\u00e8 anche quello relativo ai tamponi\u00bb, ha sottolineato a l\u2019epidemiologo Vineis. \u00abLa stima di Rt \u00e8 infatti influenzata dal numero di tamponi effettuati e dal periodismo settimanale di quest\u2019ultimi (per esempio il minor numero di tamponi effettuati nel fine settimana)\u00bb. E come abbiamo spiegato in passato, la Regione Lombardia \u00e8 stata una di quelle che ha avuto le maggiori difficolt\u00e0 nel fare i tamponi ai soggetti malati di Covid-19.\n\nIl 19 maggio, il virologo dell\u2019Universit\u00e0 di Kent (Regno Unito) Jeremy Rossman ha per esempio scritto un articolo su in cui ha spiegato che l\u2019indice Rt \u00e8 solo uno dei diversi strumenti che gli epidemiologi hanno in mano per descrivere l\u2019andamento del contagio.\n\nCome ha rimarcato gi\u00e0 ad aprile l\u2019epidemiologa Salmaso, per descrivere l\u2019intensit\u00e0 del contagio a livello nazionale e regionale sarebbe \u00aburgente\u00bb conoscere, per esempio, quando si sono ammalati i nuovi casi registrati ogni giorno e come (se negli ospedali, a casa, nelle Rsa, negli ospedali o nei posti di lavoro).\n\n\u00abSebbene R0 possa sembrare una semplice misura per determinare le dinamiche di trasmissione di una malattia infettiva, la sua definizione, il suo calcolo e la sua interpretazione sono tutto fuorch\u00e9 semplici\u00bb, si legge nell\u2019articolo scientifico. \u00abR0 pu\u00f2 essere mal rappresentato, mal interpretato e mal applicato in diversi modi che possono distorcere il vero significato e valore dell\u2019indice. Dal momento che le fonti di confusione sono varie, R0 va applicato e discusso con cautela, sia nella ricerca che nella pratica. Questo costrutto epidemiologico \u00e8 rilevante e utile solo se usato e intepretato correttamente\u00bb.", "lang": "it"}