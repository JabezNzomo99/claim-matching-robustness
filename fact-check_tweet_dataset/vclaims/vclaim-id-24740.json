{"title": "Nei, Listhaug la ikke ned alle kj\u00f8kkenene p\u00e5 sykehjem", "subtitle": "Det stemmer ikke at Sylvi Listhaug la ned alle kj\u00f8kkenene p\u00e5 sykehjem da hun var byr\u00e5d i Oslo.", "author": "www.faktisk.no", "date": null, "vclaim_id": "vclaim-id-24740", "url": "https://www.faktisk.no/faktasjekker/9rZ/nei-listhaug-la-ikke-ned-alle-kjokkenene-pa-sykehjem", "vclaim": "Reaksjonene lot ikke vente p\u00e5 seg da Sylvi Listhaug (Frp) ble utnevnt som eldre- og folkehelseminister 3. mai. Bare et dr\u00f8yt \u00e5r tidligere m\u00e5tte Listhaug g\u00e5 av som justis- og innvandringsminister etter et kontroversielt Facebook-innlegg.\n\nEn av dem som reagerte p\u00e5 utnevnelsen av Listhaug, var byr\u00e5d for helse, eldre og arbeid i Oslo, Tone Tellevik Dahl (Ap). P\u00e5 Twitter skrev hun:\n\nTellevik Dahl kommer med en rekke p\u00e5stander om hva Listhaug gjorde da hun satt som byr\u00e5d i Oslo. I denne faktasjekken skal vi se p\u00e5 p\u00e5standen om at Listhaug la ned alle kj\u00f8kkenene p\u00e5 sykehjemmene i Oslo.\n\nOgs\u00e5 i Politisk kvarter 6. mai var kj\u00f8kkenene p\u00e5 sykehjemmene et tema. P\u00e5 sin f\u00f8rste arbeidsdag som eldreminister, m\u00f8tte Listhaug Aps nestleder Hadia Tajik til debatt.\n\n\u2013 Det var Sylvi Listhaug som innf\u00f8rte et stort produksjonskj\u00f8kken, der man s\u00f8rget for at all maten som skulle ut til kommunal eldreomsorg, ble produsert, p\u00e5sto Tajik.\n\n\u2013 Jeg stoppet nedleggingen av flere sykehjemskj\u00f8kken som var planlagt nedlagt, kontret Listhaug.\n\nI en artikkel Nettavisen publiserte 13. mai kaller Listhaug p\u00e5standen om at hun la ned sykehjemskj\u00f8kken for en l\u00f8gn.\n\nFaktisk.no har bedt Tellevik Dahl om dokumentasjon p\u00e5 p\u00e5standen fra twitter-meldingen om at Listhaug la ned alle kj\u00f8kkenene p\u00e5 sykehjemmene. Vi har f\u00e5tt svar fra Ellen R\u00f8nning Arnesen, byr\u00e5dssekret\u00e6r for Tellevik Dahl, p\u00e5 e-post.\n\nSom dokumentasjon viser R\u00f8nning Arnesen til en artikkel fra Nettavisen og en sak p\u00e5 Groruddalen.no.\n\nArtiklene beskriver situasjoner der Listhaug smaker p\u00e5 maten fra storkj\u00f8kken som leverer mat til sykehjem i Oslo. De inneholder ikke opplysninger om hvor mange sykehjemskj\u00f8kken som skulle nedlegges.\n\nI 2008 satte Sykehjemsetaten i gang \u00abProsjekt Mulighetsrom\u00bb for \u00e5 se p\u00e5 eventuelle stordriftsfordeler ved den nyopprettede etaten. Kj\u00f8kken var ett av flere omr\u00e5der det ble sett p\u00e5.\n\nSykehjemsetaten opplyser til Faktisk.no at Medbestemmelsesutvalget (MBU) i 2008 fattet vedtak om at Sykehjemsetaten skulle etablere kok/kj\u00f8l som metode for produksjon av varm mat ved sykehjemmene. Det satt ingen politikere i dette utvalget, som var en del av den interne saksgangen i etaten.\n\nMBU besluttet at produksjonen av varm mat skulle sentraliseres ved Silurveien sykehjem, Solvang sykehjem og Kantarellen sykehjem fra 1. mai 2009. Endringen omtales i Sykehjemsetatens budsjett for 2009.\n\nIf\u00f8lge en rapport fra Kommunerevisjonen hadde Sykehjemsetaten beregnet en effektiviseringsgevinst p\u00e5 fem millioner kroner bare for de sju siste m\u00e5nedene av 2009. F\u00f8r etaten rakk \u00e5 iverksette planen, bestemte Sylvi Listhaug, som da var byr\u00e5d for velferd og sosiale tjenester, at de sykehjemmene som \u00f8nsket det, skulle f\u00e5 beholde sine egne kj\u00f8kken. Dette gjaldt for fem sykehjem, if\u00f8lge rapporten.\n\nDet er alts\u00e5 ikke riktig at Listhaug \u00abla ned alle kj\u00f8kkenene p\u00e5 sykehjem\u00bb, som Tellevik Dahl hevdet p\u00e5 Twitter.\n\nFaktisk.no har spurt Sykehjemsetaten hvordan matproduksjonen p\u00e5 sykehjemmene i Oslo foreg\u00e5r n\u00e5. De svarer f\u00f8lgende:\n\u2022 Silurveien produksjonskj\u00f8kken produserer middag til de kommunale sykehjemmene og ett privat.\n\u2022 Sofienberg produksjonskj\u00f8kken, Matvarehuset, Lovisenberg Diakonale Sykehus og ISS leverer til private drivere som ikke har egne kj\u00f8kken.\n\u2022 Det er kun middagen som leveres fra produksjonskj\u00f8kken. Alle andre m\u00e5ltider lages p\u00e5 sykehjemmene.\n\u2022 Det er \u00e5tte sykehjem som har eget kj\u00f8kken: Fagerborghjemmet, Kantarellen bo- og servicesenter, Ammerudhjemmet bo- og kultursenter, Nordberghjemmet, Sagenehjemmet, V\u00e5lerengen bo- og servicesenter, \u00d8kernhjemmet og J\u00f8disk bo- og behandlingssenter.", "lang": "no"}