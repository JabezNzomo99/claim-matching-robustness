{"title": "Justisministeren har ikke dekning for \u00e5 p\u00e5st\u00e5 at medisinsk kastrering har gitt gode resultater", "subtitle": "Amundsen belegger p\u00e5standen med en elleve \u00e5r gammel, ikke-vitenskapelig dansk rapport.", "author": "www.faktisk.no", "date": null, "vclaim_id": "vclaim-id-2261", "url": "https://www.faktisk.no/faktasjekker/ZkL/justisministeren-har-ikke-dekning-for-a-pasta-at-medisinsk-kastrering-har-gitt-gode-resultater", "vclaim": "To uker f\u00f8r valget resirkulerte justisminister Per-Willy Amundsen en gammel Frp-sak. Allerede i 1991 foreslo dav\u00e6rende nestleder Jan Simonsen kjemisk tvangskastrering av personer som var d\u00f8mt for seksuelle overgrep mot barn. Siden da har Frp fremmet det samme forslaget gjentatte ganger.\n\nSist ut var alts\u00e5 Amundsen. I et intervju med TV 2 sier statsr\u00e5den at han mener det er p\u00e5 tide \u00e5 vurdere \u00e5 innf\u00f8re medisinsk kastrering av personer som er d\u00f8mt for seksuelle overgrep mot barn. Det inneb\u00e6rer at de f\u00e5r hormonbehandling for \u00e5 dempe sexlysten, noe som kan bidra til \u00e5 forebygge nye overgrep. Effekten av medisinsk kastrering opph\u00f8rer seks\u2013ni m\u00e5neder etter at behandlingen avsluttes.\n\nAmundsen viser til Danmark, hvor frivillig medisinsk kastrering har blitt testet ut. Den norske justisministeren mener imidlertid at man b\u00f8r vurdere \u00e5 g\u00e5 enda lengre her til lands. Til TV 2 sier han:\n\nJustisministeren understreker at forslaget selvsagt m\u00e5 utredes, men tar ogs\u00e5 til orde for vurdere tvangskastrering av overgripere som er d\u00f8mt for f\u00f8rste gang. Han begrunner forslaget slik:\n\nIf\u00f8lge Amundsen har alts\u00e5 medisinsk kastrering gitt gode resultater, og det er denne p\u00e5standen vi skal faktasjekke. I saken hvor statsr\u00e5den kommer med forslaget, har TV 2 ogs\u00e5 intervjuet psykologspesialist og forsker P\u00e5l Gr\u00f8ndahl. Han er ikke enig i Amundsens p\u00e5stand og sier i intervjuet:\n\nMens justisministeren hevder at medisinsk kastrering av overgripere har gitt gode resultater, mener alts\u00e5 den mye brukte rettspsykologen at det ikke finnes vitenskapelig dokumentasjon p\u00e5 effekten av \u00e5 d\u00f8mme overgripere til tvungen medisinsk behandling.\n\nN\u00e5r Faktisk.no sp\u00f8r Amundsen om hva han baserer p\u00e5standen sin p\u00e5, f\u00e5r vi e-post fra hans politiske r\u00e5dgiver, Arne-Petter Lorentzen (Frp). Han viser til to ting:\n\u2022 Et sitat en psykiatriprofessor kom med til NTB i 2003.\n\nDen danske rapporten beskriver hvordan innsatte i Anstalten ved Herstedvester siden 1989 har f\u00e5tt tilbud om det de kaller \u00abkj\u00f8nnsdriftsdempende medisinsk behandling\u00bb, som er det samme som medisinsk kastrering. I dette fengselet soner de hardest belastede sedelighetsforbryterne og forvaringsd\u00f8mte fangene i Danmark.\n\nTilbudet om medisinering har hele tiden v\u00e6rt frivillig, og i perioden 1989\u20132006 fikk 48 personer denne formen for behandling. 36 av dem var med i den empiriske unders\u00f8kelsen som ledet fram til rapporten Amundsen henviser til.\n\nI unders\u00f8kelsen ble de 36 personene som hadde f\u00e5tt behandling med medisiner satt opp mot 73 andre innsatte i det samme fengselet. Begge grupper sonet dommer for alvorlige sedelighetsforbrytelser, men forfatterne av rapporten er klare p\u00e5 at gruppene ikke er direkte sammenlignbare.\n\nM\u00e5let med unders\u00f8kelsen var blant annet \u00e5 finne ut hvordan tilbakefallsprosenten var i begge gruppene.\n\nPersonene i unders\u00f8kelsen ble fulgt fra 1989/2000 til 2004. I 2004 hadde 18 av de 36 i behandlingsgruppen b\u00e5de avsluttet behandlingen og blitt l\u00f8slatt fra fengsel. To av dem (11 prosent) hadde beg\u00e5tt nye sedelighetsforbrytelser i l\u00f8pet av perioden.\n\nDet var ogs\u00e5 nedsatt en kontrollgruppe, som besto av tre personer som ikke \u00f8nsket medisinsk behandling og \u00e9n som avsluttet behandlingen etter bare noen m\u00e5neder. I denne gruppen hadde tre av fire (75 prosent) beg\u00e5tt ny sedelighetskriminalitet i 2004.\n\nAv de 73 innsatte i sammenligningsgruppen, var 52 l\u00f8slatt og tiln\u00e6rmet sammenlignbare i 2004. Av disse hadde 13 personer (25 prosent) beg\u00e5tt nye sedelighetsforbrytelser i l\u00f8pet av perioden. Selv om forfatterne av rapporten er varsomme med \u00e5 sammenligne gruppene direkte, konkluderes det likevel med at den medisinske behandlingen gir gode resultater:\n\nHer er det viktig \u00e5 huske at det for disse domfelte dreide seg om frivillig behandling. De kunne selv velge om de \u00f8nsket behandling eller ikke. Amundsens forslag er at overgripere skal kunne d\u00f8mmes til medisinsk kastrering, alts\u00e5 at de skal kunne tvinges til det.\n\nMens rapporten Amundsen viser til er 11 \u00e5r gammel, opplyser Kriminalforsorgen i Danmark at det har blitt gjort en ny studie som fortsatt ikke er publisert. Overlege i kirurgi og urologi, Hans Colstrup, har blant annet kartlagt tilbakefallsprosenten for alle de 60 sedelighetsforbryterne som har blitt medisinsk kastrert i Danmark i perioden 1989\u20132013. Han opplyser f\u00f8lgende til Faktisk.no:\n\u2022 14 av mennene hadde f\u00e5tt nye dommer etter \u00e5 ha blitt l\u00f8slatt fra fengselet. 7 av dem var d\u00f8mt for seksuell kriminalitet.\n\u2022 32 av de 60 fikk fortsatt behandling. Av dem hadde 2 f\u00e5tt nye sedelighetsdommer.\n\u2022 Blant de 28 som hadde sluttet med behandling, var 5 d\u00f8mt for fullbyrdet voldtekt.\n\nColstrup viser til at han har 468 \u00e5r med observasjon av overgripere som var l\u00f8slatt fra fengsel og fortsatt i behandling. I denne gruppen var det \u00e5rlige tilbakefallet p\u00e5 4 prosent. Blant dem som har sluttet med behandling, har Colstrup 127 \u00e5r med observasjon. I denne gruppen l\u00e5 tilbakefallet p\u00e5 27 prosent. I en e-post til Faktisk.no skriver Colstrup:\n\nI intervjuet med TV 2 viser Amundsen ogs\u00e5 til Sverige som et eksempel. I fjor h\u00f8st satte Karolinska Institutet i gang et fors\u00f8k med preventiv behandling av pedofile. Hovedansvarlig for studien, Christoffer Rahm, opplyser til Faktisk.no at det forel\u00f8pig ikke foreligger noen resultater. Ogs\u00e5 her dreier det seg om frivillig medisinsk behandling.\n\nPsykologspesialist P\u00e5l Gr\u00f8ndahl hadde ikke lest den danske rapporten fra 2006 f\u00f8r han fikk den oversendt av Faktisk.no. Gr\u00f8ndahl synes rapporten er interessant, men har flere innvendinger:\n\u2022 Rapporten omhandler frivillig behandling, og ikke tvangsbehandling, slik Amundsen foresl\u00e5r.\n\u2022 Personene i unders\u00f8kelsen er ikke tilfeldig utvalgte og tilfredsstiller ikke vitenskapelige kriterier til randomiserte studier. Rapporten er derfor heller ikke med i vitenskapelige oversikter.\n\nGr\u00f8ndahl viser til to oversiktsstudier hvor forskerne har g\u00e5tt gjennom tilgjengelige studier av effekten av psykologisk og hormonell behandling av overgripere. Verken den svenske studien eller den tyske fant noen studier av hormonell behandling som tilfredsstilte minimumskravene til vitenskapelig arbeid.\n\nDet st\u00f8rste problemet med Amundsens p\u00e5stand, er if\u00f8lge Gr\u00f8ndahl likevel at statsr\u00e5den foresl\u00e5r \u00e5 tvinge overgrepsd\u00f8mte til medisinsk behandling:\n\nI tillegg til den danske rapporten viser justisministeren til et 14 \u00e5r gammelt sitat publisert i VG som dokumentasjon for p\u00e5standen sin. I 2003 skrev NTB om utpr\u00f8ving av hormonbehandling p\u00e5 overgrepsd\u00f8mte i Norge. Dav\u00e6rende professor i psykiatri ved Universitetet i Oslo, Per H\u00f8glend, ble sitert p\u00e5 f\u00f8lgende:\n\nIf\u00f8lge NTB-saken hadde b\u00e5de Sverige, Danmark, Canada, Tsjekkia og England gjennomf\u00f8rt pr\u00f8veprosjekter med kjemisk kastrering. If\u00f8lge artikkelen ble det p\u00e5 oppdrag fra Helse- og sosialdepartementet samlet forskning om temaet.\n\nFaktisk.no har spurt Helse- og omsorgsdepartementet, som det heter i dag, om det ble laget en rapport om dette. Departementet henviser Faktisk.no videre til Helsetilsynet, som ber oss kontakte Helsedirektoratet. Der har det i l\u00f8pet av fire dager ikke v\u00e6rt mulig \u00e5 finne noen dokumenter om det norske pr\u00f8veprosjektet.\n\nStortinget vedtok \u00e5 pr\u00f8ve ut medisinsk kastrering i Norge i 1998, men p\u00e5 grunn av rekrutteringsproblemer kom ikke fors\u00f8ket i gang f\u00f8r i 2005. Jim Aage N\u00f8ttestad, som var ansvarlig for prosjektet p\u00e5 Br\u00f8set sikkerhetsavdeling og kompetansesenter i Trondheim, har g\u00e5tt bort, men hans kollega Svein \u00d8verland husker det godt:\n\n\u00d8verland er psykologspesialist b\u00e5de inne barne- og ungdomspsykologi og rettspsykologi. Han jobber i dag som seksjonsjef ved Sentral Fagenhet for tvungen omsorg, Avdeling Br\u00f8set, St. Olavs hospital, og som r\u00e5dgiver ved Forvaringsavdelingen i Trondheim fengsel.\n\nTil Faktisk.no forteller \u00d8verland at han fire\u2013fem ganger i \u00e5ret blir kontaktet av overgrepsd\u00f8mte som selv \u00f8nsker \u00e5 pr\u00f8ve ut behandling med hormoner. Noen f\u00e5r ja, men det finnes per i dag ikke noe organisert utpr\u00f8ving av dette i Norge, if\u00f8lge \u00d8verland. Han karakteriserer justisministerens forslag slik:", "lang": "no"}