{"title": "No, Lamorgese non ha fatto il 600% di rimpatri in pi\u00f9 rispetto a Salvini", "subtitle": "", "author": "pagellapolitica.it", "date": null, "vclaim_id": "vclaim-id-54174", "url": "https://pagellapolitica.it/dichiarazioni/8681/no-lamorgese-non-ha-fatto-il-600-di-rimpatri-in-piu-rispetto-a-salvini", "vclaim": "\u00abChi aveva promesso di rimpatriare facilmente 600.000 stranieri irregolari non solo \u00e8 andato molto lontano dal risultato, ma ne ha rimpatriati al mese meno del governo precedente, con Ministro Minniti, e il 600% in meno di quello attuale sotto la guida di Luciana Lamorgese\u00bb\n\nQueste due affermazioni sono corrette o no? Abbiamo verificato e Mauri sbaglia.\n\nCome abbiamo spiegato in passato, con queste promesse il leader della Lega stava facendo riferimento ai cosiddetti \u201crimpatri forzati\u201d, quelli con cui lo Stato riporta \u2013 per esempio, con voli charter \u2013 gli immigrati irregolari nei loro Paesi d\u2019origine. Questi rimpatri vanno distinti da quelli volontari, con cui lo straniero abbandona volontariamente, appunto, il territorio italiano, o dai rimpatri volontari assistiti, in cui al migrante viene offerta la possibilit\u00e0 di abbandonare l\u2019Italia, con un percorso di reinserimento sociale ed economico nel proprio Paese d\u2019origine.\n\nDunque \u00e8 vero, come dice Mauri, che in passato Salvini ha pi\u00f9 volte promesso di rimpatriare tutti gli immigrati irregolari presenti in Italia, stimati essere circa 600 mila. Ma vediamo adesso i dati sui rimpatri forzati di quando il leader della Lega \u00e8 stato ministro dell\u2019Interno: \u00e8 vero, come dice Mauri, che ne ha fatti di meno del suo predecessore al Viminale Marco Minniti (Pd)?\n\nOttenere le statistiche ufficiali sui rimpatri forzati eseguiti dallo Stato italiano non \u00e8 semplice. A differenza dei dati sugli sbarchi, che sono forniti ogni giorno dal Ministero dell\u2019Interno, i numeri sui rimpatri non sono pubblici.\n\nA inizio 2020, con la collaborazione del progetto di Transparency Italia, capitolo italiano di una delle pi\u00f9 grandi organizzazioni al mondo che si occupa di prevenire e contrastare la corruzione, Pagella Politica ha ottenuto i dati mensili sui rimpatri forzati effettuati nel 2017, 2018 e 2019, grazie a una richiesta di accesso civico (\u201ccon un Foia\u201d, insomma).\n\nDunque, come abbiamo scritto pi\u00f9 nel dettaglio a febbraio 2020, non c\u2019\u00e8 stata una differenza sostanziale tra i numeri dei rimpatri forzati eseguiti con Salvini ministro dell\u2019Interno rispetto al suo predecessore Minniti. \u00c8 vero comunque che il leader della Lega non ha nemmeno lontanamente raggiunto gli obiettivi che si era dato in campagna elettorale.\n\nVediamo adesso se invece \u00e8 corretto dire, come fatto dall\u2019attuale viceministro dell\u2019Interno, che Salvini ha realizzato \u00abil 600 per cento in meno\u00bb di rimpatri rispetto all\u2019attuale ministra Lucia Lamorgese. Anticipiamo che Mauri sbaglia anche in questo caso, ma la percentuale citata, come vedremo tra poco, ha un fondo di verit\u00e0.\n\nNegli ultimi mesi, a causa dell\u2019emergenza coronavirus le procedure di rimpatrio forzato sono di fatto state sospese dall\u2019Italia, come \u00e8 stato confermato da un approfondimento del Garante Nazionale dei diritti delle persone detenute o private della libert\u00e0 personale a fine maggio 2020, da un comunicato del Viminale a giugno e da un dossier del Parlamento a luglio. Da un lato questa scelta \u00e8 stata presa per ridurre al minimo le possibilit\u00e0 di nuovi contagi, dall\u2019altro lato \u00e8 stata imposta anche dalle forti limitazioni introdotte al traffico aereo.\n\nAbbiamo contattato il Ministero dell\u2019Interno per sapere quale \u00e8 stata la data dell\u2019ultimo rimpatrio prima del lockdown e per sapere se ad oggi, 21 luglio 2020, le procedure di rimpatrio siano riprese, ma siamo ancora in attesa di risposta.\n\nI dati ufficiali pi\u00f9 completi sui rimpatri forzati eseguiti con Lamorgese ministra restano quelli che arrivano al 31 dicembre 2019, ottenuti da Pagella Politica a inizio 2020 con una richiesta di accesso civico generalizzato. Il 30 giugno scorso Lamorgese \u00e8 infatti intervenuta in Parlamento, in audizione al Comitato parlamentare sull'Accordo di Schengen (che, tra le altre cose, monitora l\u2019attuazione dell\u2019accordo europeo sulla libert\u00e0 di circolazione nell\u2019Ue), senza dare dati aggiornati sui rimpatri forzati, ma ribadendo che quelli volontari assistiti e i corridoi umanitari erano ancora sospesi per l\u2019emergenza coronavirus.\n\nNei primi quattro mesi di governo Conte II, con Lamorgese ministra, da settembre 2019 a fine dicembre 2019 sono stati rimpatriati 2.461 immigrati, con una media giornaliera di 21,8. Questo dato \u00e8 superiore al 18,2 registrato da Salvini durante il suo periodo da ministro, ma \u00e8 anche vero che tra settembre e dicembre 2018 la media registrata dal leader della Lega era in linea (21,9 rimpatri al giorno) con quella registrata da Lamorgese nei suoi primi quattro mesi di governo.\n\nTra questi \u2013 ha detto la ministra \u2013 85 ricollocamenti sono avvenuti prima dell\u2019Accordo di Malta del 23 settembre 2019 (arrivato a circa 20 giorni dalla sostituzione di Salvini con Lamorgese) con cui Francia, Germania, Finlandia e Malta si sono impegnati ad accogliere una parte dei migranti sbarcati in Italia solo con le navi delle organizzazioni umanitarie. Prima dell\u2019intesa, i ricollocamenti volontari con i Paesi Ue disponibili venivano decisi non sulla base di un accordo, ma con singole trattative intraprese dall\u2019allora governo Conte I, a seconda della nave Ong a cui era stato impedito lo sbarco.\n\n\u00c8 dunque a questa percentuale a cui fa molto probabilmente riferimento Mauri nella sua dichiarazione, che per\u00f2, come abbiamo detto, confonde i ricollocamenti \u2013 su base volontaria e tra l\u2019Italia e alcuni Paesi Ue \u2013 con i rimpatri forzati.\n\nIn audizione, la stessa Lamorgese ha confermato che al 30 giugno anche i ricollocamenti \u2013 oltre ai rimpatri, come sopra detto \u2013 erano fermi, sebbene con la \u201cFase 2\u201d iniziata a maggio siano comunque riprese \u00able attivit\u00e0 preparatorie ai ricollocamenti\u00bb.\n\nSecondo il viceministro dell\u2019Interno Matteo Mauri (Pd), il leader della Lega Matteo Salvini \u2013 che aveva promesso di rimpatriare \u00ab600 mila stranieri irregolari\u00bb prima di diventare ministro dell\u2019Interno \u2013 al Viminale ha rimpatriato meno immigrati del suo predecessore Marco Minniti. Mauri ha anche aggiunto che il leader della Lega ha eseguito \u00abil 600 per cento in meno\u00bb di rimpatri rispetto all\u2019attuale ministra dell\u2019Interno Luciana Lamorgese.\n\nDa un lato, non \u00e8 vero che Salvini ha fatto meno rimpatri forzati di Minniti (anche se \u00e8 vero che non ha mantenuto le promesse fatte in campagna elettorale). I numeri al Viminale del leader della Lega sono sostanzialmente in linea con quelli del suo predecessore.\n\nDall\u2019altro, non \u00e8 vero che con Lamorgese ministra c\u2019\u00e8 stato un \u00ab600 per cento\u00bb in pi\u00f9 di rimpatri rispetto al periodo di Salvini ministro. Questa percentuale fa riferimento all\u2019aumento dei ricollocamenti di richiedenti asilo tra l\u2019Italia e alcuni Paesi europei, favoriti con l\u2019Accordo di Malta siglato a settembre 2019. Rimpatri e ricollocamenti non sono la stessa cosa.", "lang": "it"}