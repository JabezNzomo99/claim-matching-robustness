{"title": "\u00c8 vero che dalla Tunisia importiamo galeotti e criminali?", "subtitle": "Abbiamo verificato le dichiarazioni del ministro dell'Interno Matteo Salvini su chi arriva dalla Tunisia e sugli indulti di cui beneficerebbero alcuni per partire per l'Italia", "author": "www.agi.it", "date": "2018-06-06T07:29+0200", "vclaim_id": "vclaim-id-20677", "url": "https://www.agi.it/fact-checking/salvini_tunisia_galeotti_migranti-3996002/news/2018-06-06/", "vclaim": "Il ministro dell\u2019Interno Matteo Salvini, precisando le sue affermazioni sulla Tunisia che \u201cesporta galeotti\u201d, lo scorso 4 giugno ha dichiarato: \u201cLe cronache ci raccontano che, quest'anno e l'anno scorso, sono uscite di galera per indulti vari dalla Tunisia alcune migliaia di persone, e che alcune di queste persone abbiano preso il barcone e siano state fermate e arrestate 22 volte nei centri di accoglienza italiani \u00e8 un fatto\u201d.\n\nL\u2019autore del paper dell\u2019Ecfr, Stefano Torelli, da noi contattato ha precisato che tale tradizione \u00e8 risalente negli anni, gi\u00e0 esisteva all\u2019epoca della dittatura di Ben Al\u00ec ed \u00e8 proseguita anche coi governi successivi alla Primavera araba.\n\nMa di che tipo di detenuti si tratta? \u201cMolti di quelli perdonati\u201d, prosegue il paper, \u201csono stati incarcerati per utilizzo di droghe leggere (circa un quarto della popolazione carceraria tunisina \u00e8 dentro per questo reato), e sicuramente nessuno era condannato per reati collegati al terrorismo\u201d.\n\nChe la legge tunisina sul consumo personale di droghe leggere sia \u201cdraconiana\u201d lo sostiene anche Human Rights Watch (HRW), secondo cui tale legge \u201cha un impatto disastroso sulla vita di migliaia di cittadini\u201d. Nel 2016, secondo i dati riportati da HRW, su 23.553 detenuti, 6.700 erano reclusi per consumo di droga. In Italia, per fare un confronto, il consumo di droghe non \u00e8 un reato ma un illecito amministrativo, a differenza dello spaccio, che \u00e8 sanzionato penalmente.\n\nAi circa 1.600 \u201cperdonati\u201d del 2017 si sono poi aggiunti, a settembre, altri detenuti appartenenti a una categoria diversa da quella, usuale, dei piccoli criminali. Come scrive ad esempio il Financial Times, in quell\u2019occasione sono stati scarcerati (tra le proteste) \u201cdirigenti statali coinvolti in casi di corruzione quando il Paese era sotto la dittatura [di Ben Al\u00ec, n.d.r.]\u201d, a condizione che stessero obbedendo a ordini e che non avessero ricavato un utile personale dalla corruzione.\n\nDunque Salvini ha sostanzialmente ragione nel sostenere che, \u201cper indulti vari\u201d, siano uscite dal carcere alcune migliaia di persone negli ultimi anni. Ma bisogna precisare che molti di questi ex detenuti sono consumatori di droghe leggere \u2013 lo ripetiamo, una condotta che in Italia non porta al carcere in nessun caso \u2013 e i pi\u00f9 recenti sono dirigenti statali che, ottenuto il perdono, difficilmente andranno a gonfiare il flusso migratorio.\n\nInfine, ancora secondo l\u2019Ecfr, \u201cgli indulti sono chiaramente insufficienti a spiegare l\u2019aumento [tra chi sbarca in Italia, n.d.r.] di migliaia di migranti tunisini\u201d. Sul punto, l\u2019opinione dell\u2019Ecfr \u00e8 molto dura: \u201cQuesti miti sono piuttosto il classico esempio di allarmismo nazionalista, che collega falsamente i migranti coi criminali e i terroristi\u201d.\n\nVediamo quanti sono i tunisini arrivati di recente in Italia. Secondo i dati del ministero dell\u2019Interno, nel 2017 i tunisini arrivati via mare nel nostro Paese sono stati 6.092, l\u2019ottava nazionalit\u00e0 per numero. Nei primi mesi del 2018 sono stati 2.889, prima nazionalit\u00e0 per numero.\n\nChe alcuni di questi siano poi finiti in carcere in Italia \u2013 secondo i dati del Ministero della Giustizia i tunisini in carcere, tra imputati e condannati, erano 2.152 a fine maggio \u2013 \u00e8 certamente possibile, come sostiene Salvini.\n\nNon abbiamo trovato riscontri su nessuna fonte attendibile \u2013 siamo aperti ovviamente a precisazioni e correzioni \u2013 per quanto riguarda la storia di migranti tunisini che sarebbero stati \u201cfermati e arrestati 22 volte nei centri di accoglienza\u201d.\n\nSalvini dice alcune cose corrette. \u00c8 vero in primo luogo che negli ultimi anni siano stati fatti degli indulti in Tunisia: \u00e8 consuetudine che nell\u2019anniversario della Repubblica venga perdonato soprattutto chi \u00e8 finito in carcere per consumo di droga, e a settembre 2017 c\u2019\u00e8 stato un indulto specifico per i dirigenti della pubblica amministrazione tunisina colpevoli di corruzione durante gli anni del regime.\n\n\u00c8 poi vero, secondo quanto raccontano alcuni reportage, che diversi di questi tunisini scarcerati attraversino il Mediterraneo per cercare in Italia un futuro migliore. Possibile, infine, che alcuni di questi siano finiti in carcere in Italia, anche se non ne abbiamo certezza.\n\nMa il ministro dell\u2019Interno omette diversi dettagli fondamentali: l\u2019aumento degli sbarchi di tunisini non si spiega con gli indulti e lasciarlo intendere \u00e8 scorretto. Oltretutto i \u201cgaleotti\u201d tunisini nella maggior parte dei casi sono consumatori di droghe (spesso leggere) che, in base alla legislazione italiana, nemmeno finirebbero in carcere.", "lang": "it"}