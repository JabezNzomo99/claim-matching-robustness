{"title": "L'immigrazione \u00e8 indispensabile per l'economia? Cosa ha davvero detto la Bce", "subtitle": "Secondo il segretario radicale Riccardo Magi, la Banca centrale europea evidenzia l\u2019ampio contributo positivo alla forza lavoro durante la ripresa nell\u2019Eurozona", "author": "www.agi.it", "date": null, "vclaim_id": "vclaim-id-6120", "url": "https://www.agi.it/fact-checking/bce_lavoro_immigrazione_eurozona_ripresa-2179018/news/2017-09-23/", "vclaim": "Il segretario dei Radicali Italiani, Riccardo Magi, ha pubblicato il 21 settembre una nota in cui si legge: \u201cLa Bce oggi evidenzia l\u2019ampio contributo positivo dell\u2019immigrazione alla forza lavoro durante la ripresa nell\u2019Eurozona, in particolare in Italia. Che l\u2019immigrazione, dai nuovi stati Ue come da quelli extracomunitari, sia una risorsa indispensabile per l\u2019Europa e per l\u2019Italia \u00e8 una realt\u00e0\u201d.\n\nMagi fa riferimento al bollettino pubblicato sempre il 21 settembre dalla Banca Centrale Europea, in cui venivano riviste al rialzo le stime di crescita del Pil della Ue nel 2017. Tra le altre cose, nel bollettino c\u2019\u00e8 scritto: \u201cNell\u2019area dell\u2019euro nel suo complesso, durante la ripresa l\u2019immigrazione ha dato un ampio contributo positivo alla popolazione in et\u00e0 lavorativa, riflettendo soprattutto l\u2019afflusso di lavoratori dai nuovi stati membri dell\u2019Unione europea. A sua volta, ci\u00f2 ha verosimilmente avuto un effetto considerevole sulla forza lavoro, in particolare in Germania e Italia, ma anche in altre economie minori dell\u2019area\u201d.\n\nIl contributo positivo dell\u2019immigrazione \u00e8 \u201calla forza lavoro\u201d. Con questa espressione si intende \u2013 definizione Istat \u2013 la somma delle persone occupate (che hanno un lavoro) e disoccupate (che non hanno un lavoro ma lo cercano attivamente).\n\nSecondo la Bce \u201cgli andamenti dell\u2019offerta di lavoro sono una determinante significativa sia della ripresa economica sia della crescita a lungo termine. Dal punto di vista strutturale, l\u2019offerta di lavoro pu\u00f2 contribuire in maniera considerevole alla crescita potenziale, mentre in un\u2019ottica congiunturale influisce direttamente sull\u2019occupazione e sulla disoccupazione\u201d.\n\nLa Bce registra poi che \u201cl\u2019offerta di lavoro nell\u2019area dell\u2019euro \u00e8 in crescita da molto tempo\u201d, ma durante la crisi (2\u00b0 trimestre 2008 \u2013 2\u00b0 trimestre 2013) e successivamente durante la ripresa (1\u00b0 trimestre 2013 \u2013 1\u00b0 trimestre 2017) il suo tasso di crescita ha avuto una battuta d\u2019arresto rispetto al periodo precedente.\n\nQuesta dinamica tuttavia non ha interessato la Germania e, in misura inferiore, l\u2019Italia. Entrambi i Paesi hanno visto crescere il tasso di crescita dell\u2019offerta di lavoro dopo la crisi. Secondo la Bce, questo dipende appunto principalmente dal flusso migratorio.\n\nLa Spagna, per fare l\u2019esempio contrario, dei grandi Paesi Ue \u00e8 l\u2019unico che, durante la fase della ripresa, ha visto il tasso andare in negativo, dunque verso una \u201cdecrescita\u201d dell\u2019offerta di lavoro. Questo, secondo la Bce, \u201cper effetto soprattutto dei cambiamenti nei flussi migratori. Prima della crisi si osservava una consistente immigrazione netta verso la Spagna, ma tale dinamica si \u00e8 invertita dopo che nel paese si \u00e8 registrato un marcato aumento del tasso di disoccupazione. Ci\u00f2 ha avuto un forte impatto negativo sia sulla popolazione in et\u00e0 lavorativa sia sull\u2019offerta di lavoro in Spagna\u201d.\n\nDunque, in sintesi, si pu\u00f2 dire che il flusso migratorio contribuisce a mantenere positivo il tasso di crescita dell\u2019offerta di lavoro \u2013 specialmente in Germania e Italia \u2013 e questo, a sua volta, \u00e8 una delle basi teoriche per avere crescita economica nel lungo periodo.\n\nL\u2019economia di un Paese avanzato \u00e8 comunque un meccanismo complesso ed \u00e8 difficile arrivare ad automatismi, come quello di considerare l\u2019immigrazione un bene in assoluto (lasciando da parte, naturalmente, ogni considerazione politica o morale). Ad esempio, non viene toccato dal bollettino della Bce il problema di come il flusso migratorio di lavoratori impatti sulle condizioni economiche e di vita dei lavoratori autoctoni.\n\nSi tratta di una questione estremamente complessa e gli studi fatti in proposito, a seconda delle variabili che vengono prese in considerazioni e degli approcci che si seguono, hanno dato risultati discordanti.\n\nInfine, e si ricollega con quanto appena detto, l\u2019aumento della forza lavoro \u00e8 dipeso soprattutto da lavoratori altamente qualificati. \u201cSi registra \u2013 riporta la Bce \u2013 una chiara transizione di pi\u00f9 lungo periodo verso una sempre maggiore presenza di lavoratori altamente qualificati nell\u2019offerta di lavoro, mentre il numero di coloro che hanno al massimo solo un\u2019istruzione primaria \u00e8 sceso a partire dal secondo trimestre del 2013\u201d.\n\nMagi ha dunque ragione: durante la ripresa (dal 2013 a oggi) l\u2019immigrazione ha contribuito alla crescita della forza lavoro in Europa, e in particolar modo in Italia. Non \u00e8 stato l\u2019unico fattore, ma ha comunque aiutato l\u2019aumento. A sua volta, la crescita della forza lavoro non genera da sola e automaticamente crescita economica, ma ne \u00e8 uno dei presupposti per averla nel lungo periodo.\n\nL\u2019immigrazione \u00e8 un fenomeno complesso, come sono complessi i suoi effetti sull\u2019economia. Il bollettino BCE ne ha messo in luce uno positivo, ma non voleva dare una valutazione a tutto campo dell\u2019impatto economico dell\u2019immigrazione. Concludere che la comunicazione di Francoforte sia una dimostrazione definitiva \u00e8 senz\u2019altro una forzatura.", "lang": "it"}