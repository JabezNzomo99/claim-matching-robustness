{"title": "No, ad agosto 2011 il governo Berlusconi non ha approvato la ratifica del Mes", "subtitle": "", "author": "pagellapolitica.it", "date": null, "vclaim_id": "vclaim-id-40870", "url": "https://pagellapolitica.it/dichiarazioni/8579/no-ad-agosto-2011-il-governo-berlusconi-non-ha-approvato-la-ratifica-del-mes", "vclaim": "\u00c8 vero che tra maggio 2008 e novembre 2011 Meloni sia stata ministra della Giovent\u00f9 per il governo Berlusconi IV (mentre era deputata del Popolo della libert\u00e0), ma non \u00e8 vero che quell\u2019esecutivo, ad agosto 2011, abbia ratificato il Mes.\n\nCome abbiamo spiegato in un\u2019altra analisi, tra la fine del 2010 e l\u2019inizio del 2011 gli Stati membri dell\u2019Ue decisero di iniziare un percorso per creare un meccanismo permanente che garantisse la stabilit\u00e0 dell\u2019area euro, quello che poi avrebbe preso il nome di Meccanismo europeo di stabilit\u00e0 (il Mes, appunto).\n\nQuesta versione non entr\u00f2 mai in vigore e fu modificata da alcune decisioni prese pochi giorni dopo dal Consiglio europeo del 21 luglio 2011 e nei mesi successivi.\n\nCome abbiamo spiegato nel dettaglio di recente, \u00e8 vero che il Trattato sul Mes di febbraio 2012 non aveva grandi differenze sostanziali rispetto a quello del 2011 (per esempio, furono introdotti nuove tipologie di aiuto per i Paesi in crisi), ma in ogni caso \u00e8 sbagliato parlare di ratifica del Trattato sul Mes gi\u00e0 ad agosto 2011.\n\nIl disegno di legge per approvare la ratifica del Trattato sul Mes venne poi presentato in Parlamento dal governo Monti il 3 aprile 2012 e fu approvato definitivamente alla Camera il 19 luglio 2012 \u2013 quasi un anno dopo la data indicata da Toninelli \u2013 insieme alla ratifica della modifica del Tfue, presentata ad agosto 2011 dal governo Berlusconi. A favore della ratifica, si espressero tra gli altri il Popolo della libert\u00e0 (con Meloni assente) e il Partito democratico, mentre la Lega vot\u00f2 contro.\n\nAd agosto 2011 \u2013 quando \u00e8 vero che la leader di FdI era ministra della Giovent\u00f9 del governo Berlusconi IV \u2013 in un Consiglio dei ministri non fu approvata la ratifica del Mes, ma un disegno di legge con cui si chiedeva al Parlamento di ratificare la modifica dei trattati europei, per consentire la creazione del Mes.\n\nIl Trattato che ha istituito il Mes \u00e8 stato firmato a febbraio 2012 dal governo Monti e ratificato dal Parlamento italiano a luglio 2012, quasi un anno dopo la data indicata dall\u2019ex ministro.", "lang": "it"}