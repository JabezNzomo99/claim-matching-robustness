{"title": "Spread, quanto ci costi?", "subtitle": "", "author": "pagellapolitica.it", "date": null, "vclaim_id": "vclaim-id-18329", "url": "https://pagellapolitica.it/dichiarazioni/8146/spread-quanto-ci-costi", "vclaim": "\u00abMa dire che lo spread ci \u00e8 gi\u00e0 costato, quando invece il rendimento dei titoli \u00e8 a dieci anni.. di che stiamo parlando?\u00bb.\n\nSecondo il leader del Movimento Cinque Stelle, affermare che lo spread sia gi\u00e0 costato al Paese avrebbe poco senso, poich\u00e9 i titoli di riferimento per calcolare questo indicatore finanziario hanno rendimento a dieci anni.\n\nLo spread \u00e8 dunque un valore relativo. Per fare un esempio, se il tasso del Bund a dieci anni fosse del 2 per cento e quello del Btp italiano fosse del 4 per cento, allora lo spread sarebbe del 2 per cento (o meglio di 200 punti base). Ma lo stesso valore dello spread si avrebbe anche se il tasso sui Bund fosse dello 0,5 per cento e quello sui Btp fosse del 2,5 per cento.\n\nQuindi lo spread pu\u00f2 crescere (decrescere) sia quando il rendimento del Bund a dieci anni scende (sale) sia quando il rendimento del Btp a dieci anni sale (scende). Secondo questa logica, nulla vieta che questo valore possa essere anche negativo: nel caso in cui il tasso fruttato dal Btp fosse maggiore di quello del Bund.\n\nDati i bassi livelli di inflazione, il basso livello di disoccupazione, la stabilit\u00e0 economica, le dimensioni del Pil e del surplus commerciale, l\u2019economia tedesca \u00e8 ritenuta dagli investitori e gli economisti come la pi\u00f9 stabile d\u2019Europa.\n\nChi investe in titoli di Stato tedeschi a dieci anni sa dunque che ci sono basse possibilit\u00e0 che allo scadere del termine non veda rimborsato il suo investimento. Dato il basso livello di rischio, i Bund tedeschi sono un investimento pi\u00f9 appetibile (alta domanda) per chi investe. Lo Stato tedesco non \u00e8 quindi obbligato a svendere i propri titoli (aumentando cos\u00ec il tasso di interesse) per attirare investitori, perch\u00e9 ci saranno sempre persone disposte a comprare Bund, mantenendo cos\u00ec il tasso piuttosto stabile.\n\nIn definitiva, il Bund viene utilizzato come titolo di riferimento perch\u00e9 rappresenta un\u2019economia stabile nel tempo che, facendo sempre poca fatica a farsi prestare denaro, avr\u00e0 tassi sui titoli a dieci anni che variano molto poco da un anno all\u2019altro.\n\nIl prezzo dei titoli venduti e, di conseguenza, il tasso di interesse viene qui determinato dalla differenza tra domanda e offerta. Maggiore \u00e8 la richiesta di titoli - con gli investitori disposti a pagare di pi\u00f9 per averli - minore sar\u00e0 il tasso di interesse che lo Stato italiano \u00e8 obbligato a offrire per ricevere in prestito del denaro.\n\nIl tasso di rendimento dei titoli sul mercato primario viene influenzato da quello che accade sul mercato dei titoli secondari. In altre parole, se in un\u2019asta venisse emesso un titolo con un rendimento dell\u20192,5 per cento, ma il rendimento di un Btp a dieci anni sul mercato secondario fosse del 3 per cento, nessuno avrebbe alcun incentivo a comprare il titolo sul mercato primario. Quindi, per far s\u00ec che le aste non vadano deserte, le obbligazioni emesse sul mercato primario devono avere un rendimento simile o pari a quanto \u00e8 possibile ottenere sul mercato secondario.\n\nFacciamo un esempio: tra il 30 e il 31 gennaio 2018 sono stati emessi titoli di Stato con un rendimento del 2,06 per cento. In quei stessi giorni, il rendimento del BTP a 10 anni sul mercato secondario oscillava intorno al 2,03 per cento. Quando a fine maggio - preoccupati della stabilit\u00e0 economica del nostro Paese \u2013 gli investitori hanno iniziato a vendere a prezzo ribassato i nostri titoli sul mercato secondario, facendone aumentare il tasso di interesse al 3,1 per cento, il BTP a 10 anni veniva emesso sul mercato primario con un rendimento del 3 per cento.\n\nVisto quanto detto fino ad adesso, siamo ora in grado di spiegare perch\u00e9 la dichiarazione rilasciata da Luigi Di Maio \u00e8 da considerarsi errata.\n\nPer fare un esempio, il 30 di aprile lo spread sui titoli a dieci anni era pari a 122 punti base, indicando che la fiducia nel nostro Paese era ancora alta. I Bot a 6 mesi venivano venduti all\u2019asta con un rendimento medio del -0,417 per cento. Un mese dopo, quando lo spread aveva raggiunto quota 303 punti, lo stesso titolo veniva emesso con un rendimento del 1,213 per cento. Lo stesso accadeva con i titoli a scadenza un anno: rendimento al -0,361 per cento con spread a 132 (11 maggio), e rendimento allo 0,55 per cento quando lo spread toccava un valore di 235 (13 giugno).\n\nA differenza di altri titoli di stato quali i Buoni Ordinari del Tesoro (Bot), la remunerazione che si ottiene da un Btp \u00e8 dovuta anche dalla \u201ccedola\u201d, cio\u00e8 una percentuale fissa sul prezzo di rimborso che viene versata ogni sei mesi al possessore del Btp, oltre che in base alla differenza tra prezzo di acquisto e prezzo di rimborso.\n\nPer fare un esempio, fatto 100 il prezzo di rimborso di un titolo tra dieci anni, se compro a 90 ho un rendimento pi\u00f9 alto che se comprassi a 95. Tuttavia, se vi \u00e8 anche la cedola posso avere due titoli venduti a 95 con diverso rendimento, perch\u00e9 oltre alla differenza tra prezzo di acquisto e prezzo di rimborso devo anche considerare i pagamenti che ricevo in percentuale sul prezzo di rimborso (cedole semestrali).\n\nA prescindere che sia dovuto a una diminuzione del prezzo o ad un aumento della cedola, gli investitori hanno bisogno di un rendimento maggiore per essere compensati dal maggior rischio dell\u2019investimento. Il tutto sta nel bilanciare questi due elementi.\n\nNon \u00e8 un caso quindi che, all\u2019aumentare della sfiducia nei confronti del nostro Paese, sia il gap tra prezzo di vendita e rimborso del Btp che la cedola aumentino. Da luglio, infatti, la cedola sui Btp a 10 anni \u00e8 aumentata dal 2 al 2,8 per cento [3].\n\nA prescindere dall\u2019entit\u00e0 del costo per lo Stato nel breve periodo e dal fatto che una diminuzione sostenuta dello spread in futuro possa compensare per gli aumenti di questi mesi, dire che un incremento dello spread non ha conseguenze nell\u2019immediato perch\u00e9 i titoli di riferimento hanno rendimento a dieci anni \u00e8 profondamente errato.\n\nA termine di un vertice tenutosi a Palazzo Chigi, Luigi Di Maio ha dichiarato che \u00e8 insensato dire che lo spread ci sia gi\u00e0 costato, poich\u00e9 il rendimento dei titoli con il quale si misura questo indicatore hanno rendimento a dieci anni.\n\nMa un aumento dello spread ha un effetto quasi immediato sulla spesa per interessi per fare nuovo debito pubblico. Da una parte, pur essendo basato su titoli a dieci anni, un aumento dello spread indica un aumento della sfiducia che si ripercuote anche sui titoli a pi\u00f9 breve scadenza. Dall\u2019altra parte, all\u2019aumentare dello spread sui mercati secondari, ne risente anche il rendimento dei Btp a 10 anni emessi sul mercato primario. Quando lo Stato \u00e8 obbligato ad aumentare le cedole semestrali per rendere i titoli pi\u00f9 appetibili per gli investitori, le conseguenze sulle sue casse si fanno sentire in un futuro che \u00e8 ben pi\u00f9 vicino dell\u2019orizzonte dei dieci anni indicato dal vicepresidente del Consiglio.\n\n[2] Il tasso di rendimento di un\u2019obbligazione con cedola \u00e8 illustrato dalla formula: R%= (C + K/n) / P x 100 dove C \u00e8 la cedola, K \u00e8 la differenza tra prezzo di rimborso e prezzo di acquisto, n \u00e8 il numero di anni dell\u2019obbligazione e P \u00e8 il prezzo di acquisto del titolo.\n\n[3] In maggio e giugno, invece, il rendimento era stato tenuto pi\u00f9 alto che in aprile (pur avendo una stessa cedola del 2 per cento) poich\u00e9 il gap tra prezzo di acquisto e vendita era aumentato notevolmente.", "lang": "it"}