{"title": "Helsek\u00f8en har blitt 14 dager kortere med Solberg-regjeringen", "subtitle": "Men statistikken er omdiskutert, og flere andre kilder viser at ventetiden for pasientene er lengre enn de offisielle tallene viser.", "author": "www.faktisk.no", "date": null, "vclaim_id": "vclaim-id-21056", "url": "https://www.faktisk.no/faktasjekker/DAP/helsekoen-har-blitt-14-dager-kortere-med-solberg-regjeringen", "vclaim": "Ingen vil ha helsek\u00f8er, og de siste \u00e5rene har det blitt erkl\u00e6rt politisk kamp mot lange ventelister p\u00e5 norske sykehus. Solberg-regjeringen, med helseminister Bent H\u00f8ie i spissen, mener n\u00e5 at de har lyktes i \u00e5 f\u00e5 ned ventetiden:\n\nDenne p\u00e5standen ble publisert i en pressemelding fra Helse- og omsorgsdepartementet allerede 16. mars i \u00e5r.\n\nDen 20. juni ble det samme tallet gjentatt i Solberg-regjeringens politiske regnskap:\n\nTallet departementet bruker er antall dager \u00abgjennomsnittlig ventetid\u00bb til oppstart helsehjelp, og helt riktig: tall fra Helsedirektoratet bekrefter at gjennomsnittlig ventetid har g\u00e5tt ned fra 74 dager i 2013 til 60 dager i 2016.\n\nDet etterlatte inntrykket er alts\u00e5 at sykehusk\u00f8ene n\u00e5 er kortere, og at man kommer til behandling raskere. Men forteller disse tallene egentlig noe om hvor lenge pasienter m\u00e5 vente p\u00e5 behandling?\n\n9 av 10 tas av venteliste f\u00f8r behandling\n\nI norsk helsevesen er reglene slik at n\u00e5r en pasient blir henvist fra prim\u00e6rhelsetjenesten (for eksempel fastlegen) til spesialisthelsetjenesten (for eksempel sykehuset) skal sistnevnte vurdere om pasienten har rett til helsehjelp. I 2016 ble det sendt n\u00e6rmere 1,6 millioner henvisninger fra prim\u00e6rhelsetjenesten, og av disse ble n\u00e6r 1,4 millioner vurdert til \u00e5 ha rett til helsehjelp.\n\nI det pasienten i henvisningen blir vurdert til \u00e5 ha rett p\u00e5 helsehjelp, settes personen inn i ventelistestatistikken - pasienten er n\u00e5 ventende. Det skal n\u00e5 avgj\u00f8res hvilken type helsehjelp pasienten har rett p\u00e5: behandling eller utredning. Denne vurderingen skal gj\u00f8res av lege.\n\u2022 De som har avklart tilstand, hvor det er klart hvilken behandling pasienten trenger, settes i behandlingsk\u00f8 med en konkret individuell behandlingsfrist. Pasienten blir st\u00e5ende p\u00e5 ventelista til dagen behandlingen starter opp.\n\u2022 De aller fleste plasseres imidlertid i kategorien \u00abtil vurdering\u00bb. Ni av ti pasienter havner i denne kategorien. N\u00e5 skal pasienten utredes videre, for eventuelt \u00e5 gis behandling senere. Dette regnes som \u00aboppstart helsehjelp\u00bb, og pasientene tas ut av ventelistene.\n\nEn fersk rapport fra Helsedirektoratet bekrefter at en stadig st\u00f8rre andel pasienter blir klassifisert som uavklarte vurderingspasienter, alts\u00e5 gruppe 2 ovenfor. Ved pasientens f\u00f8rste kontakt med legen regnes ventetiden for over, selv om de m\u00e5 vente en ny periode f\u00f8r de f\u00e5r behandling.\n\nIf\u00f8lge Helsedirektoratet stemmer det at \u00abfor en del av henvisningene\u00bb har pasientene blitt tatt ut av ventelistene allerede f\u00f8r eller ved f\u00f8rste registrerte oppm\u00f8te p\u00e5 sykehuset.\n\nI rapporten understrekes det at \u00abventetids slutt skal settes ved oppstart av helsehjelp\u00bb, og ikke ved en indirekte kontakt eller f\u00f8r f\u00f8rste registrerte oppm\u00f8te p\u00e5 sykehuset. Pasientene kan da fortsatt tas ut av ventelistene ved f\u00f8rste polikliniske konsultasjon eller ved f\u00f8rste innleggelse.\n\nIf\u00f8lge rapporten har den offisielle ventetiden fortsatt \u00e5 synke ogs\u00e5 i 2017. I f\u00f8rste tertial i \u00e5r var den nede i 56 dager i snitt for alle pasientgrupper. Det er fire dager kortere enn ved \u00e5rsskiftet, og 18 dager kortere enn i 2013.\n\nSamtidig fortsetter andelen som klassifiseres som \u00abvurderingspasienter\u00bb \u00e5 \u00f8ke. Totalt for alle fagomr\u00e5der har andelen steget fra 76 prosent til 89 prosent fra 2013 til i dag. 9 av 10 pasienter blir n\u00e5 alts\u00e5 regnet som \u00abuavklarte\u00bb n\u00e5r sykehuset mottar henvisning, mot bare tre av fire i 2013.\n\nBare elleve prosent ble regnet som avklarte og fikk en behandlingsdato i 1. tertial 2017, mot 24 prosent for fire \u00e5r siden. Det er en halvering.\n\nEtter kritikken mot denne registreringspraksisen ba helse- og omsorgsministeren Helsedirektoratet unders\u00f8ke hva som var \u00e5rsak til at flere pasienter f\u00e5r frist for utredning og tas av ventelistene.\n\nTo av funnene i rapporten \u00abUtredning av ventetidsregistrering\u00bb, som ble lagt fram i mai, er at pasientene i spesialisthelsetjenesten f\u00e5r mer individuell oppf\u00f8lging og behandling enn f\u00f8r, samt at det har v\u00e6rt en \u00abmedisinskfaglig utvikling\u00bb. I tillegg er sykehusenes frist for \u00e5 svare p\u00e5 henvisninger redusert fra 30 til 10 dager. Kortere frist gj\u00f8r at det ikke alltid er tid til \u00e5 avklare pasientens tilstand. Dermed plasseres vedkommende til vurdering.\n\nDirektoratet skriver at gjennomgangen underst\u00f8tter at det har v\u00e6rt en reell nedgang i ventetid i perioden fra 2012 til 2016, og at minst 80 prosent av ventelistepasientene innen somatisk sektor har f\u00e5tt en reell start p\u00e5 pasientforl\u00f8pet idet de tas ut av ventelistene. Datagrunnlaget for de \u00f8vrige 20 prosentene er usikkert. Rapporten forteller ogs\u00e5 om variasjon mellom de regionale helseforetakene og at registreringssystemet har noen uheldige utslag.\n\nRapporten ser alts\u00e5 p\u00e5 tid frem til den reelle starten p\u00e5 forl\u00f8pet. Faktisk.no kontakter Per Arne Holman, analysesjef ved Lovisenberg Diakonale sykehus og stipendiat ved avdeling for helseledelse og helse\u00f8konomi p\u00e5 Universitetet i Oslo. Holman har sammen med Marit Halvorsen, professor i offentlig rett, studert ventelistetallene, Han mener rapporten viser at den reelle ventetiden, m\u00e5lt i tid til oppstart av pasientforl\u00f8pet faktisk g\u00e5r ned, slik Helse- og omsorgsdepartementet mener:\n\nHan er likevel skeptisk til om rapporten kan si noe om ventetiden frem til behandlingen er ferdig g\u00e5r ned.\n\nHolman mener alts\u00e5 at det er en mulighet for at den politiske prioriteringen om \u00e5 ta pasienter av ventelisten tidlig ikke n\u00f8dvendigvis gir kortere samlet behandlingstid.\n\nHelsedirektoratet f\u00f8rer ogs\u00e5 en egen oversikt som er blitt kalt intern ventetid. Denne oversikten (velg \u00abPassert planlagt tid\u00bb) viser hvor mange pasienter som ikke har f\u00e5tt ny avtale til planlagt tid, etter at de er kommet inn p\u00e5 sykehuset og blitt vurdert, og tatt ut av den ordin\u00e6re ventelisten. Tall fra april i \u00e5r viser at 167 907 pasientkontakter ikke fikk oppf\u00f8lging til planlagt tid. I november 2016 fikk Dagens Medisin tilgang p\u00e5 en rapport som avdekket at tallet da var 160 946. Helsedirektoratet, ved fungerende helsedirekt\u00f8r Berit Kolberg Rossin\u00e9, mener imidlertid at disse tallene ikke er sammenlignbare:\n\nForsker Per Arne Holman mener at den positive utviklingen i de offisielle ventelistetallene ikke kan skyldes bedre kapasitet eller produktivitet hos sykehusene, n\u00e5r man ser p\u00e5 tallene for intern ventetid:\n\nHelsedirektoratet ved fungerende helsedirekt\u00f8r Berit Kolberg Rossin\u00e9 skriver i en e-post til Faktisk.no at de er enige i at de trenger bedre oversikt internt, og at helseforetakene arbeider med dette. De viser ogs\u00e5 til den tidligere nevnte rapporten\n\nBasert p\u00e5 gjennomgangen ovenfor, konkluderte Faktisk.no med at p\u00e5standen til Bent H\u00f8ie var delvis sann, fordi det er usikkert hvor lang den reelle ventetiden fram til konkret behandling er. Da Helse- og omsorgsdepartementet ble forelagt denne konklusjonen svarte de at det er det offisielle tallet p\u00e5 ventetid, som viser at ventetiden for oppstart til helsehjelp er blitt kortere, som m\u00e5 brukes. I en e-post svarer kommunikasjonsdirekt\u00f8r Arve Paulsen p\u00e5 vegne av Bent H\u00f8ie:\n\nPaulsen peker p\u00e5 at det i tillegg publiseres tall for ventetid til behandling/operasjon.\n\nHan mener derfor at p\u00e5standen er helt sann, og ikke delvis sann.\n\nTallene Paulsen viser til er Helsedirektoratets statistikk over Tid til tjenestestart, eller \u00abtiden mellom tidspunktet henvisningen er mottatt i spesialisthelsetjenesten og tjenestestartdato (dato for n\u00e5r prosedyre er utf\u00f8rt)\u00bb. Helsedirektoratet f\u00f8rer denne p\u00e5 utvalgte sykdomsgrupper, og alts\u00e5 ikke p\u00e5 alle prosedyrer som gjennomf\u00f8res. Totalt ble det registrert litt over 338 000 innf\u00f8rsler i statistikken i 2016, og tallet har v\u00e6rt relativt jevnt siden 2012.\n\nDenne statistikken viser at Helse- og omsorgdepartementet har rett i at tiden til tjenestestart har g\u00e5tt ned i perioden 2013-2016, selv om riktig antall dager er 9 og ikke 10 som Paulsen skriver.\n\nImidlertid viser statistikken at 2013 var et \u00abtopp\u00e5r\u00bb, og nedgangen i ventetid er ikke like stor om en regner fra 2012. Median nedgang i denne perioden er 4 dager, mens regnet i gjennomsnitt er nedgangen bare \u00e9n dag, fra 99 til 98 dager:\n\nForsker Per Arne Holman mener denne statistikken kan gi et skjevt bilde:", "lang": "no"}