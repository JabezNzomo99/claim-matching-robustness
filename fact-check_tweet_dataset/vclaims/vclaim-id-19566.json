{"title": "Gli occupati sono aumentati (o forse no?)", "subtitle": "", "author": "pagellapolitica.it", "date": null, "vclaim_id": "vclaim-id-19566", "url": "https://pagellapolitica.it/dichiarazioni/8365/gli-occupati-sono-aumentati-o-forse-no", "vclaim": "Guardando ai dati condivisi dall\u2019Istat il 31 luglio 2019, scopriamo che tra maggio e giugno gli occupati sono diminuiti della stessa cifra riportata da Urso: 6 mila unit\u00e0. Negli stessi due mesi, poi, i disoccupati sono diminuiti di 29 mila unit\u00e0 e gli inattivi di 14 mila unit\u00e0.\n\nIn occasione della condivisione dell\u2019ultimo rapporto Istat, \u00e8 intervenuto sul tema anche il M5s. Lo scorso 31 luglio su si \u00e8 parlato di \u00aboccupazione record\u00bb. Probabilmente Urso vuole criticare \u2013 parlando di \u00abparole e numeri che non corrispondono\u00bb \u2013 proprio questo genere di dichiarazioni dei pentastellati.\n\nCome vedremo tra poco, per\u00f2, sia il M5s sia Urso hanno ragione.\n\nDa maggio a giugno 2019 il tasso di occupazione \u00e8 cresciuto dello 0,2 per cento, passando dal 59 per cento al 59,2 per cento. Si tratta del livello pi\u00f9 alto raggiunto dal 1977, quando Istat ha iniziato ad occuparsi della realizzazione di queste serie statistiche. Nel mese di giugno si \u00e8 anche registrato un calo della disoccupazione, scesa al 9,7 per cento, miglior risultato dal 2012. Il tasso di inattivit\u00e0 \u00e8 invece rimasto sostanzialmente invariato al 34,3 per cento \u00abper il quinto mese consecutivo\u00bb.\n\nIl dato di giugno sugli occupati ha registrato un calo di pi\u00f9 di 6 mila unit\u00e0 (dai 23 milioni e 406 mila occupati del mese di maggio ai 23 milioni e 399 mila di giugno). Dunque ha ragione anche Urso.\n\nNello stesso report Istat si legge poi che i disoccupati sono diminuiti di 23 mila unit\u00e0 (dai 2 milioni e 554 mila di maggio contro i 2 milioni e 525 mila di giugno) e gli inoccupati - cio\u00e8 chi non ha e non cerca nemmeno lavoro - di 14 mila unit\u00e0 (dai 13 milioni e 201 mila di maggio ai 13 milioni e 187 mila di giugno).\n\nI dati mostrano poi un aumento degli occupati, e un calo dei disoccupati e degli inattivi, sia su base trimestrale sia su base annuale.\n\nCom\u2019\u00e8 dunque possibile che, in uno stesso mese, diminuiscano gli occupati e aumenti il tasso di occupazione? Che sia Urso che il M5s abbiano entrambi ragione?\n\nCome abbiamo notato, tra maggio e giugno 2019 il numero assoluto degli occupati ha registrato un calo, pur molto lieve, mentre il tasso di occupazione una crescita. Gli occupati sono infatti diminuiti di circa 6 mila unit\u00e0 mentre il tasso di occupazione \u00e8 aumentato dello 0,2 per cento.\n\nI dati sull\u2019occupazione dell\u2019Istituto nazionale di statistica prendono in esame la popolazione la cui et\u00e0 \u00e8 compresa tra i 15 e i 64 anni. Dunque, il tasso di occupazione \u2013 come precisa lo stesso glossario Istat \u2013 \u00e8 il rapporto tra gli occupati (15-64 anni) e il totale della popolazione che rientra in questa stessa fascia di et\u00e0.\n\nDiscorsi simili valgono per i tassi di inattivit\u00e0 e di disoccupazione. Per l\u2019inattivit\u00e0, infatti, la fascia di popolazione \u00e8 la stessa (15-64 anni) mentre per il tasso di disoccupazione il calcolo \u00e8 basato su tutta la popolazione di et\u00e0 superiore ai 15 anni.\n\nDunque, perch\u00e9 sono diminuiti gli occupati ma \u00e8 aumentato il tasso di occupazione?\n\n\u00c8 successo perch\u00e9 la popolazione \u00e8 invecchiata. Tra maggio a giugno 2019 il totale della popolazione di et\u00e0 compresa tra i 15 e i 64 anni \u00e8 diminuito. Di conseguenza un numero leggermente inferiore di occupati (-6 mila) su un insieme di riferimento pi\u00f9 ridotto rappresenta una percentuale pi\u00f9 alta.\n\nAdolfo Urso ha detto che \u00abparole e numeri non corrispondono nell\u2019era Cinque Stelle\u00bb. Secondo il senatore di FdI \u00e8 stato rivendicato un aumento dell\u2019occupazione senza per\u00f2 tenere conto del calo di 6 mila occupati.\n\nI dati Istat mostrano una crescita dell\u2019occupazione dello 0,2 per cento tra maggio e giugno 2019 (59,2 per cento, miglior dato dal 1977) e un calo assoluto di 6 mila unit\u00e0. Dunque, sia M5s sia Urso, hanno ragione.\n\nAbbiamo infatti dimostrato che i due valori non sono in contraddizione: \u00e8 possibile che il tasso di occupazione cresca e che il valore assoluto degli occupati cali. Questo accade perch\u00e9 l\u2019Istat prende in esame la popolazione in una data fascia di et\u00e0 (15-64 anni): tra maggio e giugno 2019 il totale della popolazione compresa in questa fascia di et\u00e0 \u00e8 diminuito in maniera pi\u00f9 significativa rispetto al calo degli occupati della stessa et\u00e0 (-6 mila).", "lang": "it"}