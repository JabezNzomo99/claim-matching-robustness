{"title": "Nej, 500.000 danskeres job er ikke direkte afh\u00e6ngige af EU\u2019s indre marked", "subtitle": "En halv million danske arbejdspladser er direkte afh\u00e6ngige af EU\u2019s indre marked", "author": "www.mm.dk", "date": "2019-01-24", "vclaim_id": "vclaim-id-12021", "url": "http://www.mm.dk/tjekdet/artikel/nej-500000-danskere-skylder-ikke-deres-job-til-eu#fact1", "vclaim": "Skal man fremh\u00e6ve noget, der er en sund forretning for Danmark, s\u00e5 kunne det v\u00e6re adgangen til det indre europ\u00e6iske marked. Her kan varer, personer og tjenesteydelser bev\u00e6ge sig uhindret over landegr\u00e6nser, og p\u00e5 den m\u00e5de sikrer det mere handel mellem EU-landene.\n\nOg adgangen til det indre marked er s\u00e5 betydelig for dansk \u00f8konomi, at mere end 500.000 danske arbejdspladser ligefrem afh\u00e6nger af det.\n\nS\u00e5dan lyder det i hvert fald igen og igen fra politikere og organisationer.\n\nMen den udl\u00e6gning af Danmarks gevinst ved at v\u00e6re med i EU\u2019s indre marked er misvisende, viser vores faktatjek.\n\nBlandt de mere prominente navne i koret finder vi blandt andet politisk leder for Radikale Venstre, Morten \u00d8stergaard, der i en partilederdebat om EU p\u00e5 TV 2 News tilbage i november sagde:\n\n\"Mere end 500.000 danskere skylder deres arbejde til, at vi har fri bev\u00e6gelighed over EU\u2019s (indre, red.) gr\u00e6nser for varer og for mennesker.\"\n\nKonservatives spidskandidat til Europa-Parlamentsvalget, Pernille Weiss, har ogs\u00e5 tilsluttet sig regnestykket. P\u00e5 sin hjemmeside skriver hun, at \"mere end en halv million danske job afh\u00e6nger af, at vi frit kan s\u00e6lge vores varer i EU.\"\n\nOgs\u00e5 statsminister Lars L\u00f8kke Rasmussen (V) gentog budskabet i en tale i sidste uge og henviste til en udregning fra arbejdsgiverforeningen Dansk Industri.\n\nMen selv om adgangen til det indre marked har v\u00e6ret gunstig for dansk \u00f8konomi, s\u00e5 er det alts\u00e5 forkert, at en halv million danskere skylder deres arbejde til det. For s\u00e5 skulle en halv million danskere st\u00e5 uden job, hvis man forestiller sig, at Danmark tr\u00e5dte ud af EU\u2019s indre marked. Og det er helt ut\u00e6nkeligt, siger national\u00f8konomer til TjekDet.\n\nDet er ikke en ny ide, at en halv million danske jobs er afh\u00e6ngige af EU\u2019s indre marked. For skruer vi tiden knap fem \u00e5r tilbage til Europa-Parlamentsvalget i 2014, turnerede den samme p\u00e5stand. Dengang var afsenderen Dansk Industri, der i et notat fra 2012 skriver, at \"500.000 danske arbejdspladser afh\u00e6nger af EU.\"\n\nI en rapport, der er udarbejdet for Erhvervsministeriet, optr\u00e6der et endnu st\u00f8rre tal, nemlig 578.000 arbejdspladser. Der st\u00e5r ogs\u00e5, at de mange jobs - som svarer til en femtedel af alle arbejdspladser i Danmark \u2013 er arbejdspladser, der er knyttet til eksport til lande i EU's indre marked.\n\nMen det betyder alts\u00e5 ikke, at arbejdspladserne er direkte afh\u00e6ngige af det indre marked, siger Allan S\u00f8rensen, der er lektor ved Institut for \u00d8konomi p\u00e5 Aarhus Universitet.\n\n\"Lukker vi ned for det indre marked, vil der ikke v\u00e6re en halv million danskere, der kommer til at g\u00e5 derhjemme og trille tommelfingre. Faldet i besk\u00e6ftigelsen vil v\u00e6re langt mindre, for vi ville jo stadig eksportere til det indre marked, selv om vi ikke l\u00e6ngere var medlem af det,\" siger han.\n\nDet vil alts\u00e5 g\u00e5 ud over Danmarks \u00f8konomi, hvis vi fra den ene dag til den anden tr\u00e5dte ud af EU og det indre marked. Men danske virksomheder ville fortsat kunne eksportere til EU-lande. Det vil bare foreg\u00e5 i et mindre omfang og p\u00e5 ringere betingelser, forklarer forskeren.\n\nTidligere overvismand og \u00f8konomiprofessor p\u00e5 K\u00f8benhavns Universitet Hans J\u00f8rgen Whitta-Jacobsen er enig.\n\n\"At t\u00e6lle besk\u00e6ftigede p\u00e5 denne m\u00e5de giver ikke s\u00e5 meget mening. Det skal nok v\u00e6re rigtigt, at der befinder sig en halv million p\u00e5 det danske arbejdsmarked, som laver noget, der har gunstige afs\u00e6tningsmuligheder i kraft af det indre marked og EU\u2019s toldunion. Men hvis vi tr\u00e5dte ud, ville de ikke alle sammen blive arbejdsl\u00f8se,\" siger han.\n\nIf\u00f8lge forskerne vil det dog un\u00e6gtelig koste arbejdspladser at tr\u00e6de ud af EU\u2019s indre marked. Pr\u00e6cis hvor mange er dog sv\u00e6rt at sp\u00e5 om. Men selv om det vil g\u00f8re ondt p\u00e5 den danske \u00f8konomi, s\u00e5 vil arbejdsl\u00f8sheden falde igen p\u00e5 sigt. De, der m\u00e5tte miste jobbet, vil nemlig finde arbejde andetsteds, siger Allan S\u00f8rensen.\n\n\"Som ansat i en virksomhed, der eksporterer til EU-lande, vil man formentlig blive ramt p\u00e5 en eller anden m\u00e5de, fordi virksomheden ikke vil kunne s\u00e6lge s\u00e5 meget, som den er vant til. Men alle de ansatte vil ikke miste deres job. Og dem, der m\u00e5tte miste jobbet, vil over tid kunne finde job i andre erhverv,\" siger han.\n\nForklaringen er, at danske virksomheder ikke l\u00e6ngere ville have samme gunstige mulighed for at s\u00e6lge mange af de varer, de producerer i dag. Derfor ville de til en vis grad v\u00e6re n\u00f8dt til at finde noget andet at producere. Den omstilling er langt fra gratis, men den vil skabe nye jobs.\n\nDe arbejdsl\u00f8se skal derfor nok komme i arbejde igen. Men at tr\u00e6de ud af EU\u2019s indre marked vil n\u00f8dvendigvis s\u00e6tte et kedeligt aftryk p\u00e5 dansk \u00f8konomi, siger ogs\u00e5 Hans J\u00f8rgen Whitta-Jacobsen.\n\n\"Man f\u00e5r ikke p\u00e5 lang sigt lavere besk\u00e6ftigelse. Efter nogle tilpasninger i \u00f8konomien vil de afskedigede blive besk\u00e6ftiget andre steder og skabe v\u00e6rdi i andre jobs. Men de vil ikke skabe liges\u00e5 meget v\u00e6rdi,\" forklarer han.\n\nP\u00e5standen om de 500.000 EU-afh\u00e6ngige arbejdspladser kan vi som n\u00e6vnt spore helt tilbage til 2012, hvor chefanalytiker hos Dansk Industri Allan S\u00f8rensen n\u00e6vnte tallet i et notat.\n\nForelagt forskernes kritik af p\u00e5standen, holder Dansk Industris Allan S\u00f8rensen fast i, at det ikke er forkert at h\u00e6vde, at den halve million jobs er afh\u00e6ngige af EU\u2019s indre marked. Men det er vigtigt at have med, siger han, at det er landene i det indre marked, som dansk eksport er knyttet til, og alts\u00e5 ikke det indre marked i sig selv.\n\n\"Nogle gange bliver det udlagt s\u00e5dan, at det er selve det indre marked, som giver de her jobs. Men det er jo landene bag, der eftersp\u00f8rger nogle produkter,\" siger han og tilf\u00f8jer:\n\n\"Alternativet er selvf\u00f8lgelig ikke lig med ingen eksport til de p\u00e5g\u00e6ldende lande.\"\n\nKonservatives spidskandidat til Europa-Parlamentsvalget, Pernille Weiss, erkender ogs\u00e5, at et dansk farvel til EU\u2019s indre marked ikke vil f\u00e5 en halv million jobs til at fordufte.\n\n\"Jeg har forst\u00e5et det s\u00e5dan, at det er jobs, der er skabt som en funktion af, at vi er medlem af EU. Men det betyder jo ikke n\u00f8dvendigvis, at hvis man s\u00e5 fjernede os fra EU, s\u00e5 ville pr\u00e6cis det antal forsvinde,\" siger hun.\n\nTjekDet ville ogs\u00e5 gerne have spurgt Morten \u00d8stergaard, om han forestiller sig, at besk\u00e6ftigelsen i Danmark vil dale med en halv million, hvis Danmark tr\u00e6der ud af det indre marked. Men Morten \u00d8stergaard har ikke haft tid til at stille op til interview, og han henviser i stedet til Erhvervsministeriets rapport.", "lang": "da"}