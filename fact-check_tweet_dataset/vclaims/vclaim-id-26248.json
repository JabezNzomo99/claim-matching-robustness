{"title": "Misvisende \u00e5 si at bj\u00f8rnene forsvinner", "subtitle": "Bj\u00f8rnebestanden har v\u00e6rt noks\u00e5 stabil de ti siste \u00e5rene.", "author": "www.faktisk.no", "date": null, "vclaim_id": "vclaim-id-26248", "url": "https://www.faktisk.no/faktasjekker/w9V/misvisende-a-si-at-bjornene-forsvinner", "vclaim": "I en kampanje p\u00e5 Facebook tar dyrevernorganisasjonen NOAH til orde for bedre beskyttelse av ville dyr. L\u00f8rdag 26. oktober arrangerer organisasjonen markeringer i Oslo, Trondheim, Bergen og Kristiansand til st\u00f8tte for dyrene.\n\nP\u00e5 et av bildene som brukes i kampanjen st\u00e5r det:\n\nFaktisk.no har blitt kontaktet av flere som stusser over p\u00e5stander NOAH kommer med i kampanjen. Ogs\u00e5 p\u00e5 Facebook har kampanjen skapt debatt. I et Facebook-innlegg som er delt nesten 900 ganger, hevdes det for eksempel at de ville dyrene ikke forsvinner, men at det tvert imot blir flere av dem.\n\nI denne faktasjekken skal vi i hovedsak ta for oss p\u00e5standen om at \u00abbj\u00f8rnene forsvinner\u00bb. Vi skal ogs\u00e5 se p\u00e5 situasjonen for de andre store rovdyrene v\u00e5re.\n\nLeder i NOAH, Siri Martinsen, opplyser til Faktisk.no at kampanjen handler om bedre vern for alle r\u00f8dlistede dyr. Hvis en art st\u00e5r p\u00e5 r\u00f8dlisten, betyr at den kan ha en risiko for \u00e5 d\u00f8 ut i Norge.\n\nArtene p\u00e5 r\u00f8dlisten er rangert i ulike kategorier etter hvor h\u00f8y risiko de har for \u00e5 d\u00f8 ut, hvis de r\u00e5dende forhold vedvarer. Kategoriene er regionalt utd\u00f8dd RE, kritisk truet CR, sterkt truet EN, s\u00e5rbar VU og n\u00e6r truet NT.\n\nMartinsen viser til at brunbj\u00f8rn er kategorisert som sterkt truet. Hun er klar over at at antall bj\u00f8rner \u00f8kte med 13 fra 2017 til 2018, men mener likefullt at situasjonen er sv\u00e6rt bekymringsverdig:\n\n\u2013 Det er ikke slik at 13 registrerte bj\u00f8rner eller ett kull mer enn \u00e5ret f\u00f8r, endrer faren for utrydding av bj\u00f8rnen. Bj\u00f8rneynglingene har tvert imot ligget under det lave og biologisk problematiske bestandsm\u00e5let p\u00e5 13 ynglinger per \u00e5r i lang tid, ogs\u00e5 n\u00e5, p\u00e5peker Martinsen.\n\nHun viser ogs\u00e5 til en rapport fra FNs naturpanel som ble presentert i mai. If\u00f8lge rapporten truer menneskelig aktivitet eksistensen til \u00e9n million arter. I Norge er over 2300 arter utrydningstruet, if\u00f8lge Milj\u00f8status.\n\n\u2013 Naturpanelet peker p\u00e5 at ville dyr verden over er i krise \u2013 vi har en naturkrise. Det er ingen grunn til \u00e5 hevde at Norge er unntatt fra dette, mener Martinsen.\n\nI Norge i dag finnes det i hovedsak bj\u00f8rn i grenseomr\u00e5dene mot Sverige Finland og Russland. If\u00f8lge Milj\u00f8status lever de i to ulike bestander:\n\u2022 I Finnmark er bj\u00f8rnen en del av en norsk/finsk/russisk bestand.\n\u2022 I andre deler av landet stammer bj\u00f8rnen fra en felles skandinavisk bestand.\n\nBinnene er utelukkende blitt registrert i grenseomr\u00e5dene mot Sverige, Finland og Russland. Unge hannbj\u00f8rner kan vandre sv\u00e6rt langt og dukke opp overalt p\u00e5 det norske fastlandet.\n\nNOAH har alts\u00e5 rett i at bj\u00f8rnen st\u00e5r p\u00e5 r\u00f8dlisten, og at den er kategorisert som sterkt truet. Men er den i ferd med \u00e5 forsvinne, slik organisasjonen hevder i kampanjen?\n\nP\u00e5 midten av 1800-tallet fantes det rundt 4000\u20135000 brunbj\u00f8rner i Skandinavia. Cirka 3000 av dem holdt til i Norge, if\u00f8lge Milj\u00f8status. Intens jakt p\u00e5 starten av 1900-tallet f\u00f8rte til at bj\u00f8rnen nesten ble utryddet b\u00e5de i Norge og Sverige.\n\nEtter at bj\u00f8rnen ble totalfredet i 1973, har det bygget seg opp en liten norsk bestand. Det har g\u00e5tt veldig sakte, if\u00f8lge leder i Rovdata, Jonas Kindberg.\n\n\u2013 P\u00e5 90-tallet var det kanskje bare 10\u201330 bj\u00f8rner i Norge. Bestanden begynte \u00e5 \u00f8ke p\u00e5 slutten av 90-tallet og begynnelsen av 2000-tallet, samtidig som bestanden i Sverige begynte \u00e5 vokse, sier han til Faktisk.no.\n\nOverv\u00e5king av bj\u00f8rnebestanden skjer gjennom innsamling av ekskrementer og h\u00e5r, som DNA-analyseres. Overv\u00e5kingen startet i 2009, og i 2018 ble det registrert 138 bj\u00f8rner i Norge, en \u00f8kning p\u00e5 ni prosent fra \u00e5ret f\u00f8r. Flest bj\u00f8rner var det i 2010, mens 2016 og 2017 var bunn\u00e5r.\n\nJonas Kindberg beskriver utviklingen i den norske bj\u00f8rnebestanden de ti siste \u00e5rene slik:\n\n\u2013 Den har v\u00e6rt relativt stabil, i likhet med bestanden i Sverige. Antall bj\u00f8rner har g\u00e5tt litt ned siden 2009\u20132010, som ogs\u00e5 var topp\u00e5r i Sverige, sier han.\n\nStortinget har satt et m\u00e5l for hvor mange ungekull av bj\u00f8rn som skal f\u00f8des i Norge hvert \u00e5r. I 2009 og 2010 l\u00e5 dette bestandsm\u00e5let p\u00e5 15 kull i \u00e5ret, mens det siden 2011 har ligget p\u00e5 13 kull.\n\nI perioden 2009\u20132018 har ikke bestandsm\u00e5let blitt oppn\u00e5dd en eneste gang. De fleste \u00e5r har det blitt beregnet 6 ungekull av bj\u00f8rn, mens det var en \u00f8kning fra 7 til 8 mellom 2017 og 2018.\n\nDen norske bj\u00f8rnebestanden er n\u00e6rt knyttet til den svenske, og utviklingen i Sverige p\u00e5virker hva som skjer i Norge. Den st\u00f8rste endringen i den norske bj\u00f8rnebestanden de siste \u00e5rene, er if\u00f8lge Kindberg en \u00f8kende andel binner.\n\nI 2009 var det 70 prosent hannbj\u00f8rner og 30 prosent binner i Norge. I 2018 hadde dette jevnet seg ut til 54 prosent hanner og 46 prosent hunner, if\u00f8lge Rovdata.\n\n\u2013 Mens hannbj\u00f8rner beveger seg over store geografiske avstander, holder binnene seg i mindre omr\u00e5der. Hannene kan vandre 300\u2013400 kilometer, mens binnene kanskje bare beveger seg 20 kilometer fra f\u00f8deplassen i l\u00f8pet av hele livet, sier Kindberg.\n\n\u2013 Flere binner p\u00e5 norsk jord, vil \u00f8ke sjansen for at populasjonen vokser og for at bestandsm\u00e5let oppn\u00e5s.\n\nP\u00e5standen vi faktasjekker er at \u00abbj\u00f8rnene forsvinner\u00bb. Det er riktig at bj\u00f8rnen er kategorisert som sterkt truet i Norge, men bj\u00f8rnebestanden har holdt seg stabil siden registreringene startet for ti \u00e5r siden.\n\nFra 2017 til 2018 \u00f8kte bestanden med ni prosent, og det ble beregnet en \u00f8kning i antall ungekull fra 7 til 8. Dette er likevel under bestandsm\u00e5let som Stortinget har satt. En st\u00f8rre andel binner \u00f8ker sjansen for at populasjonen skal \u00f8ke, og at bestandsm\u00e5let skal oppn\u00e5s.\n\nI kampanjen sin p\u00e5st\u00e5r NOAH at ogs\u00e5 andre dyr enn bj\u00f8rn forsvinner. Blant disse er ulv, som if\u00f8lge r\u00f8dlisten er kritisk truet. I 2018\u20132019 var det if\u00f8lge Milj\u00f8status rundt 380 ulver i Skandinavia. Mellom 64 og 66 av dem ble regnet som helnorske.\n\nDen skandinaviske ulvebestanden \u00f8kte kontinuerlig fram til for fire \u00e5r siden. Vinteren 2018\u20132019 ble det p\u00e5vist f\u00e6rre ulver og valpekull i Norge sammenlignet med vinteren f\u00f8r, if\u00f8lge Rovdata. Bestandsm\u00e5let ble likevel oppn\u00e5dd i 2018, viser tall fra Rovdata.\n\nNOAH har i kampanjen ogs\u00e5 uttrykt bekymring for de andre store rovdyrene. De hevder blant annet at \u00abAlle store rovdyr er sterkt truet. Dette bekymrer ikke, men er et m\u00e5l for norske politikere!\u00bb.\n\nVi har allerede beskrevet utviklingen i bestanden hos bj\u00f8rn og ulv. Ser man p\u00e5 gaupe, er ogs\u00e5 den if\u00f8lge r\u00f8dlisten sterkt truet. I 2019 ble gaupebestanden i Norge beregnet til 323 dyr ut fra 55 registrerte familiegrupper.\n\nDet var en liten nedgang fra 2018, viser tall fra Rovdata. Bestandsm\u00e5let for gauper er 65 familiegrupper, som best\u00e5r av en hunn med \u00e9n eller flere unger. De sju siste \u00e5rene har gaupebestanden ligget under bestandsm\u00e5let.\n\nOgs\u00e5 jerven er if\u00f8lge r\u00f8dlisten sterkt truet. I 2019 ble det registert 332 voksne jerver i Norge og 61 valpekull, opplyser Milj\u00f8status. Dette var en \u00f8kning fra \u00e5ret f\u00f8r, og bestandsm\u00e5let for jerv ble oppn\u00e5dd i 2019.\n\nSeks tisper og 19 valper ble skutt etter at Milj\u00f8direktoratet hadde fattet vedtak om hiuttak, if\u00f8lge Rovdata. Dette sv\u00e6rt omstridte virkemiddelet brukes for \u00e5 redusere skader p\u00e5 sau og tamrein.\n\nI kampanjen sin har NOAH ogs\u00e5 delt bilder av hare og rype, med p\u00e5stander om at ogs\u00e5 disse dyrene forsvinner. Selv om det fortsatt finnes mange harer og ryper, er begge r\u00f8dlistede arter. De er kategorisert som n\u00e6r truet.\n\nDette skyldes at det har v\u00e6rt stor nedgang i bestandene i l\u00f8pet av artenes tre siste generasjoner. Arter som har hatt en nedgang i bestanden p\u00e5 15\u201330 prosent i l\u00f8pet av denne perioden, blir vurdert som n\u00e6r truet, if\u00f8lge Artsdatabanken.\n\nHaren er r\u00f8dlistet p\u00e5 grunn av stor nedgang i utbyttet for harejegere. Mens det ble skutt rundt 29 400 harer i 2004\u20132005, var utbyttet p\u00e5 cirka 15 500 harer i 2013\u20132014. Dette inneb\u00e6rer en reduksjon p\u00e5 47 prosent over tre generasjoner.\n\nLirypa er beregnet \u00e5 ha hatt en nedgang i bestanden p\u00e5 rundt 55 prosent i perioden 2007\u20132014. For fjellrypa er nedgangen i bestanden beregnet til cirka 50 prosent fra 2007 til 2014.\n\u2022 Bj\u00f8rnen er sterkt truet, men antall bj\u00f8rner i Norge har holdt seg stabilt siden registreringen startet i 2009.\n\u2022 Bj\u00f8rnen har ligget under bestandsm\u00e5let om 13 ungekull \u00e5rlig helt siden 2009. I 2018 ble det beregnet 8 ungekull.\n\u2022 Andelen binner stiger, noe som \u00f8ker sjansen for at populasjonen skal vokse og bestandsm\u00e5let oppn\u00e5s.\n\u2022 Ulven er kritisk truet, selv om den skandinaviske stammen \u00f8kte kontinuerlig til fram for fire \u00e5r siden. Forrige vinter ble det p\u00e5vist f\u00e6rre ulver og valpekull i Norge sammenlignet med \u00e5ret f\u00f8r. Bestandsm\u00e5let ble likevel oppn\u00e5dd.\n\u2022 Gaupa er sterkt truet, og det var en liten nedgang i bestanden fra 2018 til 2019. Bestandsm\u00e5let ble ikke innfridd.\n\u2022 Jerven er ogs\u00e5 sterkt truet, men antall dyr har holdt seg noks\u00e5 stabilt de siste \u00e5rene. Bestandsm\u00e5let ble oppn\u00e5dd i 2019.\n\u2022 Hare og rype er r\u00f8dlistede arter fordi de har hatt sterk nedgang i bestandene de tre siste generasjonene.", "lang": "no"}