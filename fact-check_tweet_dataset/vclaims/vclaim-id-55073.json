{"title": "Nie, Martyna Wojciechowska nie stosuje i nie promuje specyfiku na odchudzanie", "subtitle": "Latem sie\u0107 zalewaj\u0105 reklamy cudownych specyfik\u00f3w na odchudzanie. W niekt\u00f3rych postach preparat promuje podr\u00f3\u017cniczka Martyna Wojciechowska. To fa\u0142szywa reklama wykorzystuj\u0105ca wizerunek celebrytki. Wojciechowska nie ma ze specyfikiem nic wsp\u00f3lnego.", "author": "sprawdzam.afp.com", "date": "2020-07-23T18:31:25+02:00", "vclaim_id": "vclaim-id-55073", "url": "https://sprawdzam.afp.com/nie-martyna-wojciechowska-nie-stosuje-i-nie-promuje-specyfiku-na-odchudzanie", "vclaim": "Nie, Martyna Wojciechowska nie stosuje i nie promuje specyfiku na odchudzanie\n\nLatem sie\u0107 zalewaj\u0105 reklamy cudownych specyfik\u00f3w na odchudzanie. W niekt\u00f3rych postach na Facebooku preparat promuje podr\u00f3\u017cniczka Martyna Wojciechowska. To fa\u0142szywa reklama wykorzystuj\u0105ca wizerunek celebrytki. Wojciechowska nie ma ze specyfikiem nic wsp\u00f3lnego.\n\nZdj\u0119cie u\u015bmiechni\u0119tej Martyny Wojciechowskiej pojawia si\u0119 co jaki\u015b czas w sieci. Ostatnio pojawi\u0142o si\u0119 1 lipca w formie kr\u00f3tkiego filmiku w po\u015bcie na Facebooku na koncie nale\u017c\u0105cym do u\u017cytkowniczki o imieniu Uljana. Konto jest niekatywne - nie ma znajomych, a jej zdj\u0119cia mo\u017cna w r\u00f3\u017cnych rosyjskich mediach spo\u0142eczno\u015bciowych.\n\nDziennikarka jedn\u0105 r\u0119k\u0105 trzyma kartk\u0119, a drug\u0105 wskazuje na napis: Spali si\u0119 za trzy dni. Prosty przepis. W lewym dolnym rogu, widoczny jest kubek z preparatem na odchudzanie. Do\u0142\u0105czony zosta\u0142 w formie nak\u0142adki do kilkusekundowego wideo. Kubek powi\u0119ksza si\u0119 i maleje, przyci\u0105gaj\u0105c wzrok odbiorcy.\n\nPost w ci\u0105gu trzech tygodni zyska\u0142 90 tys. wy\u015bwietle\u0144, 117 komentarzy i 33 udost\u0119pnie\u0144. Opinie w komentarzach \u015bwiadcz\u0105, \u017ce wiele internautek uwierzy\u0142o, \u017ce dziennikarka promuje produkt.\n\nJu\u017c go\u0142ym okiem wida\u0107, \u017ce zdj\u0119cie zosta\u0142o przerobione i to do\u015b\u0107 niestarannie. Dzi\u0119ki odwr\u00f3conemu wyszukiwaniu w Google\u2019u szybko uda\u0142o nam si\u0119 odnale\u017a\u0107 pierwotne zdj\u0119cie. To jedno z trzech zdj\u0119\u0107 jakie dziennikarka zamie\u015bci\u0142a 23 sierpnia 2019 r. na swoim koncie na Facebooku z w\u0142asnor\u0119cznym rysunkiem smoka. Narysowa\u0142a go w ramach akcji \u201ePolowanie na Smoka\u201d. Prace od znanych os\u00f3b by\u0142y licytowane na rzecz cz\u0119stochowskiego hospicjum dla dzieci. Na zdj\u0119ciu nie ma kubka z preparatem. Na kartce jest zupe\u0142nie inny napis. Poni\u017cej, publikujemy zestawienie post\u00f3w z oryginalnym zdj\u0119ciem z konta dziennikarki (po lewej) i post z promocj\u0105 produktu.\n\nSpos\u00f3b na fa\u0142szowanie jest prosty. Wystarczy znale\u017a\u0107 zdj\u0119cie, na kt\u00f3rej znana osoba trzyma jaki\u015b plakat czy banner i wstawi\u0107 w miejsce oryginalnej tre\u015bci inny napis. Takie przyk\u0142ady opisali\u015bmy na naszej stronie w 2019 i 2020 roku.\n\nSprzedawcy produktu na odchudzanie nie ograniczyli si\u0119 do jednego zdj\u0119cia. Wykorzystali zdj\u0119cie dziennikarki z jej konta na Instagramie z 19 wrze\u015bnia 2019 r., na kt\u00f3rym podr\u00f3\u017cniczka trzyma tabliczk\u0119 z napisem #doce\u0144TOPR w ramach akcji poparcia dla g\u00f3rskich ratownik\u00f3w. Tu te\u017c pojawia si\u0119 zdanie: \u201eSpali si\u0119 za trzy dni. Prosty przepis\u201d.\n\nSpecyfik by\u0142 r\u00f3wnie\u017c promowany na Instagramie. Wojciechowska tak naprawd\u0119 zach\u0119ca\u0142a swoich obserwator\u00f3w do wys\u0142uchania koncertu zorganizowanego 4 kwietnia dla pracownik\u00f3w s\u0142u\u017cby zdrowia na pocz\u0105tku epidemii koronawirusa. Podstawione has\u0142o: \u201eSpala t\u0142uszcz w 3 dni. Moje osobiste do\u015bwiadczenie\u201d.\n\nWojciechowska p\u00f3xniej poinformowa\u0142a na Instagramie, \u017ce zdj\u0119cie jest fa\u0142szywe.\n\nJu\u017c dwa lata temu dziennikarka przestrzega\u0142a o wykorzystywaniu jej wizerunku w nielegalnej promocji specyfiku. W o\u015bwiadczeniu opublikowanym 29 stycznia 2018 r. na Facebooku napisa\u0142a:\n\nW zwi\u0105zku z reklamami pojawiaj\u0105cymi si\u0119 w ostatnim czasie w serwisie spo\u0142eczno\u015bciowym Facebook oraz wywiadem zamieszczonym na kolejnych stronach internetowych, stanowczo dementuj\u0119 informacj\u0119 o rzekomym stosowaniu i rekomendowaniu przeze mnie specyfiku odchudzaj\u0105cego o nazwie \u201eChoco Lite\u201d.\n\nApelowa\u0142a te\u017c o niekupowanie tego produktu gdy\u017c mo\u017ce on mie\u0107 fatalne skutki dla zdrowia.\n\n- Jedynym, znanym mi i skutecznym sposobem na schudni\u0119cie jest zdrowa, zbilansowana dieta oraz aktywno\u015b\u0107 fizyczna, co zdecydowanie wszystkim polecam - napisa\u0142a w o\u015bwiadczeniu.\n\nO sprawie pisa\u0142 m.in. serwis Wirtualna Polska i dziennik Fakt. Celebrytka m\u00f3wi\u0142a r\u00f3wnie\u017c o tym w programie Dzie\u0144 Dobry TVN.\n\nPrzyk\u0142ad wykorzystania celebrytki m\u00f3g\u0142 przyj\u015b\u0107 do Polski z W\u0142och. W\u0142oska dziennikarka telewizyjna Nadia Toffa pad\u0142a ofiar\u0105 wykorzystania swego wizerunku r\u00f3wnie\u017c do promowania napoju Choco Lite. Na Facebooku nadal mo\u017cna odnale\u017a\u0107 \u015blady post\u00f3w z jej zdj\u0119ciem rzekomo opowiadaj\u0105cej jak schud\u0142a 30 lub 20 kilogram\u00f3w w dwa tygodnie.\n\nNie\u017cyj\u0105ca ju\u017c dziennikarka (zmar\u0142a na nowotw\u00f3r m\u00f3zgu w 2019 r.) sama podj\u0119\u0142a walk\u0119 z firm\u0105 Eccel srl. sprzedaj\u0105c\u0105 nap\u00f3j. Rozmow\u0119 ze sprzedawc\u0105 produktu nagra\u0142a i wyemitowa\u0142a w swoim programie \u201eLe Iene\u201d (Hieny). W trakcie dziesi\u0119ciominutowego materia\u0142u opowiada\u0142a o przeprowadzonym \u015bledztwie i jak bardzo ubawi\u0142a j\u0105 informacja, \u017ce tyle schud\u0142a.\n\nPostanowili\u015bmy r\u00f3wnie\u017c zadzwoni\u0107 do sieci sprzeda\u017cy napoju. Do post\u00f3w do\u0142\u0105czony jest link do sieci sprzeda\u017cy. Wystarczy\u0142o przes\u0142a\u0107 imi\u0119 i telefon, a natychmiast oddzwoni\u0142a operatorka m\u00f3wi\u0105ca po polsku z ukrai\u0144skim akcentem.\n\nPo wys\u0142uchaniu zalet preparatu spytali\u015bmy czy prawd\u0105 jest, \u017ce stosowa\u0142a go Martyna Wojciechowska. Nasza rozm\u00f3wczyni odpowiedzia\u0142a: Je\u015bli widzia\u0142a Pani w internecie tak\u0105 informacj\u0119, to znaczy, \u017ce Martyna Wojciechowska stosowa\u0142a nasze preparaty. To chyba dobra rekomendacja?\n\nOto przepisy prawa, kt\u00f3re s\u0105 w takich przypadkach \u0142amane:\n\u2022 Art. 23 Kodeksu cywilnego, w kt\u00f3rym wymienione s\u0105 dobra osobiste cz\u0142owieka, kt\u00f3re pozostaj\u0105 pod ochron\u0105 prawa cywilnego. Dobrami osobistymi s\u0105 m.in. nazwisko, pseudonim czy wizerunek danej osoby.\n\u2022 Art. 24 Kodeksu cywilnego, w kt\u00f3rym wskazano \u015brodki ochrony jakie przys\u0142uguj\u0105 temu, kt\u00f3rego dobro osobiste zosta\u0142o zagro\u017cone. Przepis ten stanowi, \u017ce osoba, kt\u00f3rej dobro osobiste zosta\u0142o naruszone mo\u017ce \u017c\u0105da\u0107 zaniechania takiego dzia\u0142ania, je\u017celi jest ono bezprawne, mo\u017ce \u017c\u0105da\u0107 a\u017ceby osoba, kt\u00f3ra dopu\u015bci\u0142a si\u0119 naruszenia, dope\u0142ni\u0142a czynno\u015bci potrzebnych do usuni\u0119cia jego skutk\u00f3w, w szczeg\u00f3lno\u015bci a\u017ceby z\u0142o\u017cy\u0142a o\u015bwiadczenie odpowiedniej tre\u015bci i w odpowiedniej formie, jak r\u00f3wnie\u017c mo\u017ce \u017c\u0105da\u0107 zado\u015b\u0107uczynienia pieni\u0119\u017cnego lub zap\u0142aty odpowiedniej sumy pieni\u0119\u017cnej na wskazany cel spo\u0142eczny.\n\u2022 Art. 81 Prawa autorskiego, kt\u00f3ry stanowi, \u017ce rozpowszechnianie wizerunku wymaga zezwolenia osoby na nim przedstawionej. W braku wyra\u017anego zastrze\u017cenia zezwolenie nie jest wymagane, je\u017celi osoba ta otrzyma\u0142a um\u00f3wion\u0105 zap\u0142at\u0119 za pozowanie. Natomiast zezwolenia nie wymaga rozpowszechnianie wizerunku po pierwsze osoby powszechnie znanej, je\u017celi wizerunek wykonano w zwi\u0105zku z pe\u0142nieniem przez ni\u0105 funkcji publicznych, w szczeg\u00f3lno\u015bci politycznych, spo\u0142ecznych, zawodowych, a po drugie osoby stanowi\u0105cej jedynie szczeg\u00f3\u0142 ca\u0142o\u015bci takiej jak zgromadzenie, krajobraz, publiczna impreza.\n\nJednak \u015bciganie sprawc\u00f3w jest w praktyce bardzo trudne. Naruszenia pojawiaj\u0105 si\u0119 na og\u00f3\u0142 na fa\u0142szywych kontach czy stronach internetowych, kt\u00f3rych nie spos\u00f3b przypisa\u0107 do \u017cadnej osoby, \u017cadnego wydawcy, \u017cadnego portalu.\n\nNawet je\u015bli uda nam si\u0119 zg\u0142osi\u0107 tre\u015b\u0107 do Facebooka przez procedur\u0119 Zg\u0142oszenia narusze\u0144, i zostanie ona usuni\u0119ta, w mi\u0119dzy czasie pojawi si\u0119 nowy, podobny post z innego fa\u0142szywego konta.", "lang": "pl"}