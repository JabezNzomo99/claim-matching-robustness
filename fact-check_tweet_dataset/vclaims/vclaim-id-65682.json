{"title": "Czy Konwencja Stambulska wprowadza \u201eobowi\u0105zkow\u0105 edukacj\u0119\u201d dzieci o niestereotypowych rolach p\u0142ciowych? Wyja\u015bniamy", "subtitle": "Wraz z pojawieniem si\u0119 plan\u00f3w wypowiedzenia przez Polsk\u0119 konwencji antyprzemocowej, w sieci zacz\u0119\u0142o roi\u0107 si\u0119 od dezinformacji. Na Facebooku pojawi\u0142y si\u0119 materia\u0142y, wed\u0142ug kt\u00f3rych konwencja ma na celu \u201ewprowadzi\u0107 obowi\u0105zkow\u0105 edukacj\u0119 dzieci o niestereotypowych rolach p\u0142ciowych\u201d, co ma rzekomo oznacza\u0107, \u017ce dzieciom bez zgody rodzic\u00f3w \u201eb\u0119d\u0105 narzucane postulaty aktywist\u00f3w LGBT\u201d", "author": "sprawdzam.afp.com", "date": "2020-07-31T16:17:21+02:00", "vclaim_id": "vclaim-id-65682", "url": "https://sprawdzam.afp.com/czy-konwencja-stambulska-wprowadza-obowiazkowa-edukacje-dzieci-o-niestereotypowych-rolach-plciowych", "vclaim": "Wraz z pojawieniem si\u0119 plan\u00f3w wypowiedzenia przez Polsk\u0119 konwencji antyprzemocowej, w sieci zacz\u0119\u0142o roi\u0107 si\u0119 od dezinformacji. Na Facebooku pojawi\u0142y si\u0119 materia\u0142y, wed\u0142ug kt\u00f3rych konwencja ma na celu \u201ewprowadzi\u0107 obowi\u0105zkow\u0105 edukacj\u0119 dzieci o niestereotypowych rolach p\u0142ciowych\u201d, co ma rzekomo oznacza\u0107, \u017ce dzieciom bez zgody rodzic\u00f3w \u201eb\u0119d\u0105 narzucane postulaty aktywist\u00f3w LGBT\u201d oraz tzw. \u201eideologia gender\u201d. To nieprawda. W dokumencie nie ma takich zapis\u00f3w.\n\nPost pojawi\u0142 si\u0119 na Facebooku 24 lipca. Konwencja Stambulska pod pozorem walki z przemoc\u0105, wprowadza rozwi\u0105zania oparte na ideologii gender \u2013 czytamy w nim.\n\nW do\u0142\u0105czonej grafice mo\u017cna r\u00f3wnie\u017c przeczyta\u0107, \u017ce konwencja \u201ewprowadza obowi\u0105zkow\u0105 edukacj\u0119 dzieci o \u2039niestereotypowych rolach p\u0142ciowych\u203a\u201d. Dalej czytamy, \u017ce \u201ew praktyce oznacza to, \u017ce dzieciom, cz\u0119sto bez zgody rodzic\u00f3w, b\u0119d\u0105 narzucane postulaty aktywist\u00f3w LGBT oraz ideologia gender\u201d.\n\nMateria\u0142 ma 472 reakcji na Facebooku i 139 udost\u0119pnie\u0144. Odsy\u0142a on do petycji przygotowanej przez Ordo Iuris. Na pocz\u0105tku lipca organizacja rozpocz\u0119\u0142a zbi\u00f3rk\u0119 podpis\u00f3w do szefowej Komisji Europejskiej o wycofanie konwencji stambulskiej przez Uni\u0119 Europejsk\u0105.\n\nZdj\u0119cie, kt\u00f3re Ordo Iuris wykorzystuje w petycji bez podpisu autora fotografii, zosta\u0142o opublikowane na Instagramie 17 lutego 2018 r. Jego autorem (lub autork\u0105) jest Reiko Yanagi. Fotografia przedstawia nastoletni\u0105 drag queen, modelk\u0119 oraz aktywistk\u0119 LGBT Desmond Napoles podczas marszu r\u00f3wno\u015bci na ulicach Nowego Jorku w 2017 r.\n\nW petycji Ordo Iuris czytamy m.in. o tym, \u017ce konwencja d\u0105\u017cy do narzucenia \u201eideologicznych tre\u015bci dzieciom\u201d. Czytamy r\u00f3wnie\u017c, \u017ce \u201edzieci bez zgody rodzic\u00f3w b\u0119d\u0105 przekonywane, \u017ce istniej\u0105 wi\u0119cej ni\u017c dwie p\u0142cie, a to\u017csamo\u015b\u0107 p\u0142ciow\u0105 b\u0119dzie mo\u017cna wybra\u0107 samemu\u201d.\n\nKonwencja stambulska zosta\u0142a opracowana przez Rad\u0119 Europy w celu zwalczania przemocy wobec kobiet i przemocy domowej. Sporz\u0105dzono j\u0105 w Stambule, w Turcji 11 maja 2011 r. Polska ratyfikowa\u0142a j\u0105 w 2015 r. Wcze\u015bniej zosta\u0142a przyj\u0119ta przez Sejm i Senat. Za ustaw\u0105 g\u0142osowa\u0142o 254 pos\u0142\u00f3w, w tym prawie ca\u0142a Platforma Obywatelska i SLD, przeciw by\u0142o 175 pos\u0142\u00f3w (PiS oraz Solidarna Polska), wstrzyma\u0142o si\u0119 o\u015bmiu parlamentarzyst\u00f3w.\n\nCa\u0142y dokument Rady Europy dost\u0119pny jest na stronie Sejmu. M\u00f3wi on m.in. o ochronie kobiet przed wszelkimi formami przemocy, dyskryminacji i wspieraniu r\u00f3wnouprawnienia kobiet. Konwencja dotyczy tak\u017ce dziewcz\u0105t poni\u017cej osiemnastego roku \u017cycia.\n\nArtyku\u0142 12 ust\u0119p 1 m\u00f3wi, \u017ce strony podejm\u0105 \u201eniezb\u0119dne dzia\u0142ania\u201d do promowania zmian wzorc\u00f3w spo\u0142ecznych i kulturowych dotycz\u0105cych zachowania kobiet i m\u0119\u017cczyzn w celu wykorzenienia uprzedze\u0144, zwyczaj\u00f3w, tradycji oraz innych praktyk opartych na idei ni\u017cszo\u015bci kobiet lub na stereotypowym modelu roli kobiet i m\u0119\u017cczyzn.\n\nW punkcie tym nie ma s\u0142owa o \u201eobowi\u0105zkowej edukacji\u201d. W p\u00f3\u017aniejszym artykule (14), kt\u00f3ry bezpo\u015brednio odwo\u0142uje si\u0119 do edukacji, jest jedynie mowa, \u017ce \u201ew uzasadnionych przypadkach strony podejmuj\u0105 dzia\u0142ania konieczne do wprowadzenia oficjalnych program\u00f3w nauczania na wszystkich poziomach edukacji (...), dotycz\u0105cych r\u00f3wnouprawnienia kobiet i m\u0119\u017cczyzn, niestereotypowych r\u00f3l przypisanych p\u0142ciom, wzajemnego szacunku, rozwi\u0105zywania konflikt\u00f3w w relacjach mi\u0119dzyludzkich bez u\u017cycia przemocy, a tak\u017ce dotycz\u0105cych przemocy wobec kobiet ze wzgl\u0119du na p\u0142e\u0107 oraz prawa do nienaruszalno\u015bci osobistej\u201d.\n\nTe zagadnienia w \u017cadnym wypadku nie d\u0105\u017c\u0105 do narzucania \u201eideologicznych tre\u015bci dzieciom\u201d. Nie ma te\u017c s\u0142owa o tym, by \u201edzieci bez zgody rodzic\u00f3w\u201d mia\u0142yby by\u0107 przekonywane, \u017ce \u201eistnieje wi\u0119cej p\u0142ci\u201d. Konwencja m\u00f3wi o r\u00f3wnouprawnieniu kobiet i m\u0119\u017cczyzn, o wzajemnym szacunku, a tak\u017ce o zwalczaniu szkodliwych stereotyp\u00f3w zwi\u0105zanych z p\u0142ci\u0105.\n\nO jakie stereotypy mo\u017ce chodzi\u0107? Np. o reklamy, kt\u00f3re traktuj\u0105 kobiety jak obiekt seksualny czy przypisuj\u0105 im tzw. \u201erol\u0119 w kuchni\u201d. Ale przyk\u0142adem mo\u017ce by\u0107 r\u00f3wnie\u017c formu\u0142owanie og\u0142osze\u0144 o prac\u0119, gdzie nazwa stanowiska podana jest wy\u0142\u0105cznie w m\u0119skiej lub \u017ce\u0144skiej formie \u2013 np. asystentka, sekretarka, dyrektor.\n\nKonwencja Stambulska zwalcza r\u00f3wnie\u017c przekonanie, \u017ce kobieta jest \u201egorsza, s\u0142absza czy mniej inteligentna ni\u017c m\u0119\u017cczyzna\u201d.\n\nKonwencja nie d\u0105\u017cy do \u201eusuni\u0119cia r\u00f3\u017cnic\u201d mi\u0119dzy kobietami i m\u0119\u017cczyznami. Konwencja wymaga, aby pa\u0144stwo przeciwstawia\u0142o si\u0119 przekonaniom, kt\u00f3re zak\u0142adaj\u0105 ni\u017cszo\u015b\u0107 kobiet wobec m\u0119\u017cczyzn i w ten spos\u00f3b stwarzaj\u0105 przyzwolenie na przemoc \u2013 czytamy na stronie Rzecznika Praw Obywatelskich.\n\nRzecznik Praw Obywatelskich r\u00f3wnie\u017c zaznacza, \u017ce konwencja jest zgodna z przepisami Konstytucji RP, kt\u00f3ra m\u00f3wi, \u017ce \u201ekobiety i m\u0119\u017cczy\u017ani maj\u0105 r\u00f3wne prawa w \u017cyciu rodzinnym, politycznym, spo\u0142ecznym i gospodarczym\u201d. RPO: Uczenie dzieci o takich wartosciach (...) nie wp\u0142ywa na ich orientacj\u0119 seksualn\u0105 ani to\u017csamo\u015b\u0107 p\u0142ciow\u0105.\n\nRzecznik Praw Obywatelskich zaznacza r\u00f3wnie\u017c, \u017ce konwencja nie ustanawia nowych standard\u00f3w w odniesieniu do to\u017csamo\u015bci p\u0142ciowej i orientacji seksualnej. Konwencja, podobnie jak Konstytucja RP, zakazuje dyskryminacji z wielu powod\u00f3w, w tym z powodu to\u017csamo\u015bci p\u0142ciowej i orientacji seksualnej (Artyku\u0142 4, ust\u0119p 3). Oznacza to, \u017ce pa\u0144stwo ma obowi\u0105zek chroni\u0107 i wspiera\u0107 wszystkie ofiary przemocy, niezale\u017cnie od ich cech \u2013 czytamy.\n\nKonwencja zosta\u0142a podpisana przez Uni\u0119 Europejsk\u0105 i 45 pa\u0144stw. Dokument zosta\u0142 ratyfikowany i obowi\u0105zuje w 34 pa\u0144stwach. Pa\u0144stwa, kt\u00f3re go nie ratyfikowa\u0142y to: Armenia, Bu\u0142garia, Czechy, Liechtenstein, Litwa, \u0141otwa, Mo\u0142dawia, S\u0142owacja, Ukraina, W\u0119gry i Wielka Brytania.\n\nO wypowiedzeniu Konwencji Stambulskiej przez Polsk\u0119 m\u00f3wi\u0142a w lipcu Marlena Mal\u0105g, minister rodziny, pracy i polityki spo\u0142ecznej. Z kolei minister sprawiedliwo\u015bci Zbigniew Ziobro skierowa\u0142 w poniedzia\u0142ek do resortu rodziny wniosek o podj\u0119cie prac nad wypowiedzeniem konwencji, twierdz\u0105c \u2013 jak czytamy na stronie PAP - \u017ce w dokumencie \u201enie ma \u017cadnych rozwi\u0105za\u0144 w zakresie ochrony kobiet przed przemoc\u0105\u201d.\n\nO zbadanie zgodno\u015bci konwencji z konstytucj\u0105 premier Mateusz Morawiecki poinformowa\u0142 w czwartek. Wniosek do Trybuna\u0142u Konstytucyjnego wp\u0142yn\u0105\u0142 w pi\u0105tek 31 lipca.\n\nPodsumowuj\u0105c, konwencja d\u0105\u017cy do promowania warto\u015bci r\u00f3wno\u015bci p\u0142ci, wzajemnego szacunku i relacji mi\u0119dzyludzkich bez przemocy. \u017baden z jej punkt\u00f3w nie m\u00f3wi nic, by dzieci bez zgody rodzic\u00f3w by\u0142y przekonywane, \u017ce \u201eto\u017csamo\u015b\u0107 p\u0142ciow\u0105 mo\u017cna wybra\u0107 samemu\u201d lub \u017ce istnieje wi\u0119cej ni\u017c dwie p\u0142cie.\n\nInstytut na Rzecz Kultury Prawnej Ordo Iuris przes\u0142a\u0142 AFP 19 sierpnia sprostowanie o nast\u0119puj\u0105cej tre\u015bci: \u201eInformacje znajduj\u0105ce si\u0119 we wpisie Fundacji Ordo Iuris na portalu facebook.com z dnia 24 lipca 2020 r. wynikaj\u0105 z tre\u015bci przepis\u00f3w Konwencji stambulskiej, w szczeg\u00f3lno\u015bci art. 3 lit. c, art. 6, art. 12 oraz art 14. W szczeg\u00f3lno\u015bci Konwencja stambulska, wprowadza rozwi\u0105zania oparte na ideologii gender obowi\u0105zkow\u0105 edukacj\u0119 dzieci \u00abo niestereotypowych rolach przypisanych p\u0142ciom\u00bb\u201d.", "lang": "pl"}