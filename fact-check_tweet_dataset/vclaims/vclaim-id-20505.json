{"title": "Arbeiderpartiet har innf\u00f8rt og h\u00f8ynet eiendomsskatten i en lang rekke kommuner denne perioden", "subtitle": "Men Siv Jensen tar ikke h\u00f8yde for at Ap ogs\u00e5 er det desidert st\u00f8rste ordf\u00f8rerpartiet.", "author": "www.faktisk.no", "date": null, "vclaim_id": "vclaim-id-20505", "url": "https://www.faktisk.no/faktasjekker/ePP/arbeiderpartiet-har-innfort-og-hoynet-eiendomsskatten-i-en-lang-rekke-kommuner-denne-perioden", "vclaim": "Finansdepartementets pressekontakt viser til Statistisk sentralbyr\u00e5 (SSB) sin oversikt over eiendomsskatt i kommunene n\u00e5r Faktisk.no ber om dokumentasjon for finansministerens p\u00e5stand. If\u00f8lge disse tallene har:\n\nSE GRUNNLAGET FOR FAKTISK.NO SINE UTREGNINGER HER\n\nJensen uttaler seg spesifikt om Arbeiderpartiet, og Faktisk.no legger til grunn at finansministeren mener Ap st\u00e5r i en s\u00e6rstilling n\u00e5r det gjelder innf\u00f8ring av eiendomsskatt sammenlignet med andre partier.\n\nVi har derfor sjekket hvilke partier som har ordf\u00f8rerne i de kommunene som enten har innf\u00f8rt eiendomsskatt eller h\u00f8ynet skattesatsen de fire siste \u00e5rene. Vi har ikke tatt hensyn til at Ap kan sitte i posisjon uten selv \u00e5 ha ordf\u00f8reren.\n\nOpplysningene er hentet fra Kommunen\u00f8kkelen, som samler opplysninger om alle landets kommuner fra Kommuneregisteret. Navn p\u00e5 ordf\u00f8rere ligger \u00e5pent tilgjengelig, men for \u00e5 f\u00e5 vite hvilket parti de representerer, m\u00e5 man ha abonnement.\n\nDataene oppdateres minst \u00e9n gang hvert \u00e5r, slik at det er den som var ordf\u00f8rer i starten av 2017 som er registrert. Kommunene som har innf\u00f8rt eller h\u00f8ynet eiendomsskatten kan alts\u00e5 ha hatt ordf\u00f8rere fra andre partier tidligere, men Faktisk.no legger til grunn dagens partitilh\u00f8righet i denne faktasjekken.\n\nKobler man sammen opplysninger om hvilke kommuner som har innf\u00f8rt eiendomsskatt i l\u00f8pet av perioden 2013\u201317 og hvilke partier ordf\u00f8reren i disse kommunene kommer fra, f\u00e5r man denne figuren:\n\nFiguren viser at Arbeiderpartiet har 46 prosent av landets ordf\u00f8rere totalt. Til sammenligning har Ap ordf\u00f8rerne i 40 prosent av kommunene som har innf\u00f8rt eiendomsskatt i l\u00f8pet av perioden. I tillegg sitter Ap med byr\u00e5dsmakt i Oslo, som har innf\u00f8rt eiendomsskatt, men hvor SV har ordf\u00f8reren.\n\nSSB har ogs\u00e5 oversikt over generell skattesats i de ulike kommunene. Det er kommunestyrene som hvert \u00e5r bestemmer hvor h\u00f8y skattesatsen skal v\u00e6re, men if\u00f8lge Eigedomsskattelova m\u00e5 den v\u00e6re p\u00e5 mellom to og sju promille av eiendommens takstverdi.\n\nV\u00e5r gjennomgang viser at 71 kommuner har \u00f8kt den generelle skattesatsen i perioden 2013\u201317. Ser man p\u00e5 hvilke partier som har ordf\u00f8rerne i disse kommunene, f\u00e5r man denne fordelingen:\n\nFiguren viser at Arbeiderpartiet har ordf\u00f8reren i 46 prosent av kommunene som har \u00f8kt satsen for eiendomsskatt de fire siste \u00e5rene. Tallet er n\u00f8yaktig det samme som Aps andel av ordf\u00f8rere totalt i norske kommuner.\n\nSiv Jensen sier at Arbeiderpartiet har innf\u00f8rt og h\u00f8ynet eiendomsskatten i en lang rekke kommuner denne perioden. V\u00e5r gjennomgang av KOSTRA-tallene, viser at Ap har ordf\u00f8reren i 16 av de 40 kommunene som har innf\u00f8rt eiendomsskatt, og i 33 av de 71 kommunene som har h\u00f8ynet skattesatsen.\n\nSamtidig kan man ikke se bort fra at Ap er det desidert st\u00f8rste ordf\u00f8rerpartiet i Norge. Sammenligner man Aps andel av ordf\u00f8rerne totalt med andelen Ap-styrte kommuner som har innf\u00f8rt eller \u00f8kt eiendomsskatten, ser man at:\n\u2022 Andelen Ap-styrte kommuner totalt er h\u00f8yere enn andelen kommuner med Ap-ordf\u00f8rer som har innf\u00f8rt eiendomsskatt (46 mot 40 prosent).\n\u2022 Andelen Ap-styrte kommuner er n\u00f8yaktig den samme som andelen kommuner med Ap-ordf\u00f8rer som har h\u00f8ynet skattesatsen (46 prosent).", "lang": "no"}