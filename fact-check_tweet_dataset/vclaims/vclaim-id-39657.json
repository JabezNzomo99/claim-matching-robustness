{"title": "100 hav\u00f8rner funnet drept av vindturbiner p\u00e5 Sm\u00f8la", "subtitle": "Over 500 fugler registrert d\u00f8de siden 2006.", "author": "www.faktisk.no", "date": null, "vclaim_id": "vclaim-id-39657", "url": "https://www.faktisk.no/faktasjekker/wRV/100-havorner-funnet-drept-av-vindturbiner-pa-smola", "vclaim": "Mange steder langs kysten bl\u00e5ser det opp til storm mellom tilhengere og motstandere av vindkraft. De siste m\u00e5nedene har et bilde av en hardt skadet hav\u00f8rn blitt mye spredt p\u00e5 Facebook. I teksten til bildet heter det:\n\nFaktisk.no har funnet flere Facebook-innlegg med samme bilde og tekst. Det mest delte innlegget ble lagt ut for seks uker siden, og har siden da f\u00e5tt over 10 600 delinger. Ogs\u00e5 Norsk Ornotologisk Forening delte bildet i april og skrev at \u00abfor noen dager siden ble hav\u00f8rn nummer 96 funnet drept av vindturbinene p\u00e5 Sm\u00f8la i M\u00f8re og Romsdal\u00bb.\n\nFlere lesere har spurt Faktisk.no om det stemmer at vindm\u00f8llene p\u00e5 Sm\u00f8la har tatt livet av s\u00e5 mange hav\u00f8rner. Det skal vi se n\u00e6rmere p\u00e5 i denne faktasjekken.\n\nFor \u00e5 finne ut hvor et bilde kommer fra, kan man gj\u00f8re et omvendt bildes\u00f8k. Vi har beskrevet hvordan dette gj\u00f8res her:\n\nVed \u00e5 s\u00f8ke med bildet av den skadde hav\u00f8rnen, f\u00e5r man flere treff. Blant annet kommer det opp et leserinnlegg fra iTroms\u00f8 med tittelen \u00abN\u00e6r 100 \u00f8rner drept p\u00e5 Sm\u00f8la \u2013 n\u00e5 venter mer vindkraft i fjell og kyst\u00bb.\n\nS\u00f8ker man p\u00e5 teksten som st\u00e5r i Facebook-innlegget, f\u00e5r man treff p\u00e5 en artikkel NRK publiserte 25. mai 2019. Teksten i Facebook-innlegget er den ordrette bildeteksten NRK brukte da de publiserte bildet av den skadde hav\u00f8rnen.\n\nI artikkelen uttaler naturvernr\u00e5dgiver i Norsk Ornitologisk Forening, Martin Eggen, seg om vindparken p\u00e5 Sm\u00f8la:\n\n\u2013 Til n\u00e5 er det funnet over 500 fugler som har d\u00f8dd etter kollisjon med vindturbiner p\u00e5 Sm\u00f8la. 96 av dem var hav\u00f8rner, 200 var liryper.\n\nTil Faktisk.no opplyser Eggen at tallene kommer fra Norsk institutt for naturforskning (NINA). De har siden 2006 registrert fugler som har blitt funnet d\u00f8de i og rundt Sm\u00f8la vindpark.\n\n\u2013 Det er riktig at vi i april hadde registrert 96 d\u00f8de hav\u00f8rner p\u00e5 Sm\u00f8la. N\u00e5 har vi passert 100 d\u00f8de hav\u00f8rner, sier seniorforsker Torgeir Nyg\u00e5rd i NINA til Faktisk.no.\n\nHan opplyser at NINA alt i alt har registrert over 500 d\u00f8de fugler siden 2006. I tillegg til de 100 hav\u00f8rnene, har blant annet 200 liryper, tre konge\u00f8rner og flere typer falker m\u00e5ttet b\u00f8te med livet. Ogs\u00e5 et stort antall mer vanlige fugler som svaner, gjess og kr\u00e5ker er registrert drept.\n\n\u2013 Dette er bare minimumstall. Det er langt fra alle d\u00f8de fugler vi finner, sier Nyg\u00e5rd.\n\nHav\u00f8rn er Norges st\u00f8rste rovfugl og har v\u00e6rt totalfredet siden 1968. If\u00f8lge Store norske leksikon hadde Norge i 1975 cirka 400 av den samlede vesteuropeiske bestanden p\u00e5 rundt 500 hav\u00f8rnpar.\n\nI 2002 ble den norske bestanden ansl\u00e5tt til 1900\u20132200 hekkende par, mens den i 2013 var estimert til 2800\u20134200 par. Mer grundige unders\u00f8kelser kan v\u00e6re en medvirkende \u00e5rsak til den store \u00f8kningen i den ansl\u00e5tte bestanden.\n\nDe 20 f\u00f8rste vindm\u00f8llene p\u00e5 Sm\u00f8la ble satt i drift i september 2002, mens ytterligere 48 vindm\u00f8ller kom i drift i september 2005. Dette var Europas st\u00f8rste vindkraftanlegg p\u00e5 land da det \u00e5pnet og Norges st\u00f8rste fram til 2017, if\u00f8lge Statkraft, som eier anlegget.\n\nStatkraft har st\u00f8ttet forskning p\u00e5 hvilken effekt vindparken har p\u00e5 hav\u00f8rnbestanden p\u00e5 Sm\u00f8la. Forskningen til BirdWind-prosjektet ved Centre for Environmental Design of Renewable Energy viste blant annet at:\n\u2022 Vekstraten hos hav\u00f8rnpopulasjonen ble p\u00e5virket av vindkraftutbyggingen, og st\u00f8rst effekt fikk dette for fugler med reir n\u00e6r kraftverket.\n\u2022 Forskerne kunne spore effekter av \u00f8kt d\u00f8delighet hos voksne fugler i territorier inntil fem kilometer fra vindkraftverket.\n\u2022 De kunne ogs\u00e5 se redusert reproduksjon i territorier inntil \u00e9n kilometer fra vindturbinene.\n\u2022 Effektene Sm\u00f8la vindkraftverk har p\u00e5 hav\u00f8rnpopulasjonen er alts\u00e5 av lokal karakter.\n\nDa registreringen av d\u00f8de fugler startet i 2006, ble vindparken unders\u00f8kt med hund \u00e9n gang i uka, opplyser Torgeir Nyg\u00e5rd. Senere gikk frekvensen ned til \u00e9n gang i m\u00e5neden, med unntak av vinterm\u00e5nedene.\n\nEtter at prosjektet formelt ble avsluttet i 2017, unders\u00f8kes omr\u00e5det \u00e9n gang p\u00e5 v\u00e5ren og \u00e9n gang p\u00e5 h\u00f8sten.\n\n\u2013 Det er nok f\u00e6rre fugler som blir funnet n\u00e5 enn tidligere fordi s\u00f8kene er s\u00e5pass sjeldne. Samtidig forsvinner ikke d\u00f8de \u00f8rner s\u00e5 lett. Siden det ikke finnes rev p\u00e5 Sm\u00f8la, blir de ikke spist opp, sier Nyg\u00e5rd.\n\nSeniorforskeren forklarer at s\u00f8ket etter d\u00f8de fugler n\u00e5 gj\u00f8res av en fastboende som har hunder. Han samler inn de d\u00f8de fuglene og legger dem i en fryser, f\u00f8r de blir overlevert til forskerne p\u00e5 NINA. De unders\u00f8ker de d\u00f8de fuglene for \u00e5 bestemme art og kj\u00f8nn, f\u00f8r de tar pr\u00f8ver til videre analyser.\n\nIf\u00f8lge Nyg\u00e5rd er det vanskelig \u00e5 ansl\u00e5 hvor stor del av den lokale hav\u00f8rnbestanden p\u00e5 Sm\u00f8la som har blitt drept av vindm\u00f8ller:\n\n\u2013 Det er ikke bare lokal bestand som blir drept. Det kommer ogs\u00e5 \u00f8rner fra Hitra og Fr\u00f8ya som s\u00f8ker etter ledige territorier, forteller han.\n\nForskerne bruker DNA-analyser av fj\u00e6r de har funnet p\u00e5 hekkeplasser n\u00e5r de skal finne ut hvor de drepte fuglene kommer fra. Hvis de ikke f\u00e5r DNA-match, er fuglen fra et annet sted enn Sm\u00f8la.\n\n\u2013 Vindm\u00f8llene p\u00e5 Sm\u00f8la dreper cirka ti hav\u00f8rner i \u00e5ret. Hadde det ikke v\u00e6rt for at det kommer fugler utenfra og tar plassen til dem som er drept, ville bestanden p\u00e5 Sm\u00f8la g\u00e5tt ned, fastsl\u00e5r Nyg\u00e5rd.", "lang": "no"}