{"title": "Film, na kt\u00f3rym wida\u0107 szybko spadaj\u0105cy pocisk na port w Bejrucie to monta\u017c", "subtitle": "W mediach spo\u0142eczno\u015bciowych pojawi\u0142 si\u0119 kolejny film, kt\u00f3ry ma by\u0107 dowodem na to, \u017ce przyczyn\u0105 wybuchu w Bejrucie we wtorek 4 sierpnia by\u0142 spadaj\u0105cy pocisk. Film jest nieprawdziwy i zosta\u0142 sfabrykowany. Wed\u0142ug w\u0142adz Libanu do wybuchu dosz\u0142o po po\u017carze magazynu, w kt\u00f3rym znajdowa\u0142o si\u0119 ponad 2750 ton saletry amonowej.", "author": "sprawdzam.afp.com", "date": "2020-08-07T12:25:35+02:00", "vclaim_id": "vclaim-id-63778", "url": "https://sprawdzam.afp.com/film-na-ktorym-widac-szybko-spadajacy-pocisk-na-port-w-bejrucie-montaz", "vclaim": "Film, na kt\u00f3rym wida\u0107 szybko spadaj\u0105cy pocisk na port w Bejrucie to monta\u017c\n\nW mediach spo\u0142eczno\u015bciowych pojawi\u0142 si\u0119 kolejny film, kt\u00f3ry ma by\u0107 dowodem na to, \u017ce przyczyn\u0105 wybuchu w Bejrucie we wtorek 4 sierpnia by\u0142 spadaj\u0105cy pocisk. Film jest nieprawdziwy i zosta\u0142 sfabrykowany. Wed\u0142ug w\u0142adz Libanu do wybuchu dosz\u0142o po po\u017carze magazynu, w kt\u00f3rym znajdowa\u0142o si\u0119 ponad 2750 ton saletry amonowej.\n\nNagranie pojawi\u0142o si\u0119 na Facebooku w czwartek 6 sierpnia. Ma ono ponad 316 tys. wy\u015bwietle\u0144 i prawie 200 udost\u0119pnie\u0144.\n\nMateria\u0142 odsy\u0142a do artyku\u0142u o tytule: \u201eBejrut: film nakr\u0119cony z kamery laserowej, niestety nie do podwa\u017cenia\u201d. Na stronie mo\u017cna film zobaczy\u0107 w ca\u0142o\u015bci. Ma on zaledwie 30 sekund. Nagranie w niebiesko-pomara\u0144czowych barwach pokazuje unosz\u0105cy si\u0119 dym oraz spadaj\u0105cy bardzo szybko bia\u0142y pocisk w kierunku portu w Bejrucie. Wida\u0107 to w trzeciej sekundzie.\n\nW komentarzach wiele os\u00f3b pisa\u0142o, \u017ce pociski mog\u0142y zosta\u0107 wys\u0142ane przez Izrael. Inni pisali te\u017c, \u017ce nagranie jest dowodem na to, \u017ce wybuch spowodowa\u0142a rakieta.\n\nNagranie by\u0142o r\u00f3wnie\u017c udost\u0119pniane w r\u00f3\u017cnych j\u0119zykach na Facebooku (1, 2, 3).\n\nDzi\u0119ki podzieleniu filmu na cz\u0119\u015bci w programie Invid, uda\u0142o nam si\u0119 dotrze\u0107 do oryginalnego nagrania.\n\nPierwsza wzmianka o filmie pojawi\u0142a si\u0119 we wtorek 4 sierpnia w j\u0119zyku arabskim na stronie ameryka\u0144skiej stacji telewizyjnej CNN.\n\nFilm w kolorowych barwach trwa jedn\u0105 minut\u0119 i 22 sekundy. Tytu\u0142 artyku\u0142u CNN to: \u201eLiban: Ogromny wybuch w pobli\u017cu portu w Bejrucie spowodowa\u0142 obra\u017cenia, powazne szkody i chaos w centrum stolicy\u201d.\n\nDo wybuchu dochodzi oko\u0142o w 18. sekundzie. Nie wida\u0107, by jego przyczyn\u0105 by\u0142 pocisk b\u0105d\u017a rakieta.\n\nFilm zosta\u0142 zmontowany. Prawdopodobnie kto\u015b doda\u0142 do orygina\u0142u filtr, kt\u00f3ry sprawia, \u017ce obraz wygl\u0105da na negatyw, a sam film jak nagranie z kamery termowizyjnej.\n\nJednak prawdziwe filmy termowizyjne inaczej wygl\u0105daj\u0105. Niekt\u00f3re ich kadry mo\u017cna odnale\u017a\u0107 na tej stronie.\n\nNa innych filmach, kt\u00f3re ukazuj\u0105 wybuch z r\u00f3\u017cnych cz\u0119\u015bci stolicy Libanu, r\u00f3wnie\u017c nie wida\u0107 pocisku spadaj\u0105cego z nieba.\n\nVeli-Pekka Kivim\u00e4ki, fi\u0144ski analityk sztucznej inteligencji, a tak\u017ce jeden z dziennikarzy \u015bledczych Bellingcat stworzy\u0142 film, by pokaza\u0107 wybuch z r\u00f3\u017cnych punkt\u00f3w widzenia.\n\nFilm spadaj\u0105cego pocisku nie jest jedynym, kt\u00f3ry by\u0142 popularny w mediach spo\u0142eczno\u015bciowych. Podobny monta\u017c zweryfikowali\u015bmy w pi\u0105tek 7 sierpnia.", "lang": "pl"}