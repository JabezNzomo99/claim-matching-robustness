{"title": "Nie, W\u0142osi nie podpalili masztu 5G. Sp\u0142on\u0119\u0142y nadajniki starej generacji", "subtitle": "W sieci popularne jest wideo po\u017caru we W\u0142oszech. Ma przedstawia\u0107 maszt sieci 5G w La Spezia rzekomo podpalony przez W\u0142och\u00f3w obarczaj\u0105cych win\u0105 za epidemi\u0119 koronawirusa telefoni\u0119 najnowszej generacji. Wed\u0142ug niekt\u00f3rych internaut\u00f3w, podpalono wie\u017c\u0119 5G w Bergamo. W rzeczywisto\u015bci spali\u0142a si\u0119 wie\u017ca z nadajnikami LTE i UMTS w La Spezia, gdzie nie ma ani jednej wie\u017cy 5G.", "author": "sprawdzam.afp.com", "date": "2020-04-14T23:17:35+02:00", "vclaim_id": "vclaim-id-56191", "url": "https://sprawdzam.afp.com/nie-wlosi-nie-podpalili-masztu-5g-splonely-nadajniki-starej-generacji", "vclaim": "W sieci popularne jest wideo po\u017caru we W\u0142oszech. Ma przedstawia\u0107 maszt sieci 5G w La Spezia rzekomo podpalony przez W\u0142och\u00f3w obarczaj\u0105cych win\u0105 za epidemi\u0119 koronawirusa telefoni\u0119 najnowszej generacji. Wed\u0142ug niekt\u00f3rych internaut\u00f3w, podpalono wie\u017c\u0119 5G w Bergamo. W rzeczywisto\u015bci spali\u0142a si\u0119 wie\u017ca z nadajnikami LTE i UMTS w La Spezia, gdzie nie ma ani jednej wie\u017cy 5G.\n\n- W\u0142osi pal\u0105 anteny 5G, oskar\u017caj\u0105c je o spowodowanie pandemii. Teoria zyskuje coraz wi\u0119cej zwolennik\u00f3w - czytamy w po\u015bcie opublikowanym w niedziel\u0119 na Facebooku na stronie Pantarhei24.com\n\nPod tym tytu\u0142em zamieszczono zdj\u0119cie p\u0142on\u0105cej wie\u017cy oraz link do artyku\u0142u.\n\n- Jedno z najbardziej dotkni\u0119tych pandemi\u0105 pa\u0144stw europejskich, jakim s\u0105 W\u0142ochy, zdaje si\u0119 szuka\u0107 przyczyny ogromnej ilo\u015bci zachorowa\u0144 poza potwierdzonymi oficjalnie \u017ar\u00f3d\u0142ami. Do Internetu trafi\u0142o m.in. nagranie z w\u0142oskiej La Spezii, z 6-go kwietnia 2020 roku, ukazuj\u0105ce po\u017car podpalonej anteny sieci 5G - czytamy.\n\nDo artyku\u0142u do\u0142\u0105czone jest pochodz\u0105ce z Youtuba wideo. Wida\u0107 na nim k\u0142\u0119by dymu, a w\u015br\u00f3d nich kilkunastometrow\u0105 wie\u017c\u0119. Pod koniec trzyminutowego nagrania pojawiaj\u0105 si\u0119 wozy stra\u017cy po\u017carnej. Mo\u017cna te\u017c w kadrze dostrzec dwie flagi, fragment budynk\u00f3w. Wszystko dzieje si\u0119 w nocy. S\u0142ycha\u0107 pr\u00f3cz pod\u0142o\u017conej do nagrania Wiosny Vivaldiego g\u0142os m\u0119\u017cczyzny relacjonuj\u0105cy wydarzenie. Oto co m\u00f3wi po w\u0142osku:\n\n- Pali si\u0119 antena telekomunikacyjna. Poni\u017cej r\u00f3wnie\u017c pal\u0105 si\u0119 \u0142odzie. S\u0105 stra\u017cacy (w 1' 45'') Jestem tutaj w Pianazze, w Ekom, antena p\u0142onie, antena telekomunikacyjna albo nadajnik Vodafone, \u0142odzie te\u017c p\u0142on\u0105, ca\u0142kowicie si\u0119 zapali\u0142a, jest co\u015b ok. pi\u0105tej, wracam z pracy i to w\u0142a\u015bnie dzieje si\u0119 na \u017cywo. S\u0105 ju\u017c stra\u017cacy, blisko s\u0105, obok s\u0105 \u0142odzie, \u0142odzie r\u00f3wnie\u017c si\u0119 zapali\u0142y. ... Jestem tutaj ..., m\u00f3wi m\u0119\u017cczyzna przej\u0119ty zdarzeniem.\n\nPoni\u017cej anonimowy autor artyku\u0142u do\u0142\u0105czy\u0142 map\u0119 W\u0142och z dziesi\u0105tkami niebieskich punkt\u00f3w. Ma przedstawia\u0107 lokalizacje gdzie ju\u017c zosta\u0142y zamontowane maszty z nadajnikami sieci 5G.\n\nPost z filmem zyska\u0142 w ci\u0105gu kilku dni kilkaset tysi\u0119cy wy\u015bwietle\u0144. Niekt\u00f3rzy u\u017cytkownicy Facebooka udost\u0119pniali nagranie (m.in. tu) pisz\u0105c, \u017ce po\u017car mia\u0142 miejsce w Bergamo, epicentrum epidemii koronawarirusa we W\u0142oszech gdzie wed\u0142ug danych do 11 kwietnia z powodu COVID-19 zmar\u0142o 20.000 os\u00f3b.\n\nSprawdzili\u015bmy czy wog\u00f3le taki po\u017car mia\u0142 miejsce w miejscowo\u015bci La Spezia, po\u0142o\u017conej na p\u00f3\u0142nocy p\u00f3\u0142wyspu. Rzeczywi\u015bcie 6 kwietnia w dzielnicy Pianazze noc\u0105 wybuch\u0142 po\u017car. Miejscowa stra\u017c po\u017carna w komunikacie napisa\u0142a, \u017ce \u201einterweniowa\u0142a by ugasi\u0107 po\u017car metalowej wie\u017cy telekomunikacyjnej oraz \u0142odzi stoj\u0105cej w pobli\u017cu, na terenie magazynu\u201d.\n\nOd \u0142odzi. Nie od ludzi\n\nWydarzenie opisa\u0142y te\u017c lokalne media. Nieprawd\u0105 jest, \u017ce wie\u017c\u0119 podpalili ludzie a podpalenie mia\u0142o zwi\u0105zek z epidemi\u0105 koronawirusa, napisa\u0142a gazeta Citta della Spezia. Wydaje si\u0119, cho\u0107 \u015bledztwo nie zosta\u0142o zako\u0144czone, \u017ce maszt zapali\u0142 si\u0119 od \u0142odzi.\n\nCo to za nadajniki?\n\n\u017beby ustali\u0107 operatora korzystaj\u0105cego z masztu pos\u0142u\u017cyli\u015bmy si\u0119 jedn\u0105 z aplikacji wskazuj\u0105cych lokalizacje nadajnik\u00f3w telekomunikacyjnych. W tym przypadku dzi\u0119ki nperf.com ustalili\u015bmy, \u017ce nadajniki na spalonym maszcie w Pianazze nale\u017ca\u0142y do operatora Wind Tre Mobile. Lokalizacj\u0119 masztu zaznaczyli\u015bmy czerwon\u0105 strza\u0142k\u0105.\n\nU\u017cywaj\u0105c Google Maps i narz\u0119dzia Street View odnale\u017ali\u015bmy dok\u0142adn\u0105 lokalizacj\u0119 masztu tu. W czerwonych k\u00f3\u0142eczkach wida\u0107 te same elementy architektury. Autor nagrania, opisuj\u0105c miejsce po\u017caru, m\u00f3wi\u0142 o sklepie Ekom. To w\u0142a\u015bnie na parkingu przed tym sklepem filmowa\u0142 wydarzenie. \n\n\n\nDzieki Street View mo\u017cemy rozejrze\u0107 si\u0119 po okolicy, zobaczy\u0107 parking, \u0142odzie, flagi i wspomniany sklep Ekom.\n\nInformacj\u0119, \u017ce maszt u\u017cytkuje Wind Tre Mobile potwierdzi\u0142o we wtorek biuro prasowe operatora. \u201eNa maszcie by\u0142y zamontowane nadajniki UMTS (3G) oraz LTE (4G)\u201d, napisa\u0142 w mailu do AFP przedstawiciel biura. \u201eNie mog\u0142y to by\u0107 nadajniki 5G. W La Spezia nie ma jeszcze nadajnik\u00f3w sieci najnowszej generacji\u201d.\n\nDla pewno\u015bci sprawdzili\u015bmy gdzie we W\u0142oszech zainstalowane s\u0105 nadajniki sieci 5G i czy napewno nie ma ich w La Spezia. W tym celu skorzystali\u015bmy z mapy OOKLA 5G MAP specjalistycznego narz\u0119dzia z bran\u017cy telekomunkacyjnej. Mapa ukazuje instalacje sieci 5G na ca\u0142ym \u015bwiecie wed\u0142ug danych pozyskiwanych od operator\u00f3w oraz regulator\u00f3w telekomunikacyjnych.\n\nNa interaktywnej mapie przedstawione s\u0105 wszystkie instalacje 5G we W\u0142oszech, zar\u00f3wne te bed\u0105ce jeszcze w fazie test\u00f3w, dzia\u0142aj\u0105ce komercyjnie jak i instalacje planowane. Dane s\u0105 uaktualniane co tydzie\u0144. W dniu 15 kwietnia na OOKLA 5G MAP w La Spezia nie by\u0142o \u017cadnej instalacji 5G.\n\nCo zatem przedstawia mapa do\u0142\u0105czona do artyku\u0142u na Facebooku na stronie Pantarhei24.com a tak\u017ce w postach opublikwanych tu czy tu? Odwrotne wyszukiwanie obrazu zaprowadzi\u0142o nas do mapy opisanej jako \u201eAnteny 5G we W\u0142oszech\u201d. Map\u0119 t\u0119, jak czytamy w tytule poni\u017cej, tworz\u0105 ludzie wykrywaj\u0105cy i zg\u0142\u0105szaj\u0105cy nowe lokalizacje instalacji 5G. Por\u00f3wnanie obu map ukazuje jednak zupe\u0142nie inne rozmieszczenie instalacji.\n\nMapa po lewej ukazuje ich o wiele wi\u0119cej ni\u017c jest instalacji 5G na bran\u017cowej mapie OOKLA 5G.\n\nTak\u0105 map\u0119 ka\u017cdy mo\u017ce sobie sam stworzy\u0107, nanie\u015b\u0107 na niej co chce, opisa\u0107 jak chce, m\u00f3wi\u0105 nam eksperci i wrzuci\u0107 do sieci. Po czym \u017cyje ona ju\u017c w\u0142asnym \u017cyciem dokumentuj\u0105c r\u00f3\u017cne spiskowe teorie.\n\nW ostatnich tygodniach wraz z epidemi\u0105 koronawirusa sie\u0107 zalewaj\u0105 plotki, mity oraz b\u0142\u0119dne informacje zwi\u0105zane z COVID-19, w wyniku kt\u00f3rej zmar\u0142o ju\u017c na \u015bwiecie ok. 100 tys os\u00f3b. Popularna sta\u0142a si\u0119 teoria, \u017ce przyczyn\u0105 pandemii jest wprowadzanie technologii mobilnej pi\u0105tej generacji zwanej 5G. Pisali\u015bmy o niekt\u00f3rych z nich na blogu po angielsku AFP Fact Check i po polsku na AFP Sprawdzam", "lang": "pl"}