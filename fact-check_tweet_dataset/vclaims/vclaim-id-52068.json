{"title": "Elektronisk utstyr kan p\u00e5virke flyets systemer", "subtitle": "Det er riktig at elektronisk utstyr, som for eksempel mobiltelefoner, i teorien kan p\u00e5virke flysystemene.", "author": "www.faktisk.no", "date": null, "vclaim_id": "vclaim-id-52068", "url": "https://www.faktisk.no/faktasjekker/1go/elektronisk-utstyr-kan-pavirke-flyets-systemer", "vclaim": "Denne faktasjekken er en del av med NRK Forbrukerinspekt\u00f8rene, og skiller seg derfor noe fra v\u00e5rt vanlige format. Faktasjekkene inng\u00e5r som egne innslag i . P\u00e5standene er utvalgt i samr\u00e5d med FBI.\n\nSitatet er hentet fra en av Norwegians sikkerhetsvideoer, og mange flyselskap bruker lignende formuleringer.\n\nMen hvorfor blir vi egentlig bedt om \u00e5 sl\u00e5 av elektroniske duppeditter under avgang og landing, og ellers bruke flight mode, eller flymodus? Stemmer det at elektronisk utstyr \u00abkan innvirke p\u00e5 flyets systemer\u00bb, slik Norwegian hevder i sin sikkerhetsvideo?\n\nFlymodus er en funksjon som de aller fleste smarttelefoner har. N\u00e5r flymodus er sl\u00e5tt p\u00e5 vil ikke lenger telefonen koble seg opp mot det vanlige mobilnettet, og mobilsignalene, eller radiob\u00f8lgene, sl\u00e5s av. Wifi og bluetooth er ogs\u00e5 radiob\u00f8lger, men disse bruker andre frekvenser som er tillatt \u00e5 bruke om bord p\u00e5 fly.\n\nN\u00e5r Faktisk.no sp\u00f8r Norwegian hvorfor de har disse reglene om bord, forteller kommunikasjonsr\u00e5dgiver Tonje N\u00e6ss at flyselskapene m\u00e5 forholde seg til det europeiske flysikkerhetsbyr\u00e5et EASA.\n\nI 2014 \u00e5pnet EASAs regelverk for at flyselskapene selv kan bestemme om passasjerer m\u00e5 sette elektronisk utstyr i flymodus eller ikke, men bare hvis flyselskapet selv har gjort en grundig vurdering av p\u00e5virkning fra de elektroniske enheter p\u00e5 flytypene.\n\n\u2013 Sikkerheten kommer alltid f\u00f8rst, og i og med at alt elektronisk utstyr i teorien kan forstyrre flyets systemer, f\u00f8lger vi i Norwegian inntil videre f\u00f8re var-prinsippet. Derfor m\u00e5 man sette alt elektronisk utstyr i flymodus om bord Norwegians flyvninger, skriver N\u00e6ss i en e-post til Faktisk.no.\n\nFaktisk.no kontakter Luftfartstilsynet, som har ansvaret for regelverket for luftfarten i Norge. St\u00e5le Rosland er flyoperativ inspekt\u00f8r, og bekrefter at reglene for bruk av elektronisk utstyr med sendere og mottakere, som for eksempel mobiltelefoner, er laget av det europeiske flysikkerhetsbyr\u00e5et EASA.\n\nI 2014 tillot alts\u00e5 EASA at flyselskaper kunne la passasjerer og besetning bruke b\u00e6rbart elektronisk utstyr med sendere og mottakere, s\u00e5kalte PEDs, under alle faser av en flygning. Det betyr ikke at det n\u00e5 har blitt fritt frem for smarttelefoner p\u00e5 fly, sier Rosland.\n\n\u2013 Dette er ikke en tillatelse i seg selv, men bare en juridisk barriere som er fjernet. Et flyselskap som vil tillate bruk av for eksempel smarttelefoner i vanlig modus, m\u00e5 if\u00f8lge regelverket dokumentere at ingen av flyets systemer blir p\u00e5virket av elektromagnetisk str\u00e5ling fra dette utstyret.\n\nDet koster mye \u00e5 dokumentere dette, og if\u00f8lge Rosland ber derfor mange flyselskaper istedet passasjerene om sette utstyret i flymodus.\n\nNylig innf\u00f8rte flyselskapet SAS et tilbud om \u00e5 bruke mobiltelefonen som vanlig p\u00e5 noen av sine fly, alts\u00e5 uten \u00e5 ha mobiltelefonen i flymodus n\u00e5r flyet er i lufta.\n\nKnut Morten Johansen er informasjonssjef i SAS, og forteller at selskapet kan gj\u00f8re dette fordi de har satt opp egne basestasjoner p\u00e5 noen av flyene.\n\n\u2013 Da vil mobiltelefonen koble seg opp mot denne, og man vil bare trenge flymodus ved avgang og landing, n\u00e5r systemet ikke er p\u00e5, sier Johansen.\n\nIf\u00f8lge St\u00e5le Rosland i Luftfartstilsynet sender slike basestasjoner mobilsignalene via satellitt og ikke til mobilmaster p\u00e5 bakken. Det er flyselskapets ansvar at systemet er testet og er sikkert.\n\nDe fleste flyvningene som gj\u00f8res i Norge har ikke dette, og da m\u00e5 passasjerene sette mobilen i flymodus. Mange kan ha opplevd \u00e5 glemme \u00e5 dette, og kanskje har det ikke blitt oppdaget f\u00f8r flyet var trygt nede p\u00e5 bakken igjen. Har man da satt hele flyet i fare?\n\nSt\u00e5le Rosland i Luftfartstilsynet mener ikke det. Han kjenner ikke til hendelser fra nyere tid der elektronisk utstyr har p\u00e5virket flyet.\n\n\u2013 I prinsippet skal alt elektronisk utstyr i fly v\u00e6re skjermet mot elektromagnetisk interferens, s\u00e5 sjansene for at noe blir p\u00e5virket av for eksempel en p\u00e5skrudd eller aktiv mobiltelefon er relativt liten.\n\nImidlertid er slik str\u00e5lingsskjerming i flyene i utgangspunktet rettet mot p\u00e5virkning fra annet elektronisk utstyr som inng\u00e5r i selve flyet, og ikke mot elektronisk utstyr som passasjerene tar med om bord.\n\n\u2013 Det er derfor ingen garanti mot at enkelte elektroniske produkter rent teoretisk kan p\u00e5virke deler av flyets elektronikk fra utsatte steder i flyet. N\u00e5r et fly uten egen basestasjon kommer over en viss h\u00f8yde, vil ikke mobilene om bord f\u00e5 kontakt med nettet, og g\u00e5r over i s\u00f8kemodus. Dette kan forstyrre systemer om bord, forteller Rosland.\n\nDerfor ber de aller fleste selskaper om at slikt utstyr skal v\u00e6re i flymodus, eller helt avsl\u00e5tt under de mest kritiske fasene av en flytur \u2013 ved avgang, innflvvning og landing.\n\nRosland innr\u00f8mmer \u00e5 selv ha opplevd ett tilfelle hvor flysystemene ble p\u00e5virket av at noen brukte elektroniske produkter om bord, men dette ligger tilbake i tid:\n\n\u2013 Jeg opplevde selv en gang p\u00e5 slutten av 90-tallet at en b\u00e6rbar CD-spiller p\u00e5virket systemet. Vi fl\u00f8y et eldre fly og opplevde en magnetisk misvisning hvor kompassene i cockpit ble forstyrret. Dette var ikke uvanlig p\u00e5 bakken under uttaksing f\u00f8r passasjerene ble bedt om \u00e5 skru av elektroniske gjenstander, men denne gangen fortsatte det ogs\u00e5 oppe i lufta. I flyet satt det en ung jente og h\u00f8rte p\u00e5 en b\u00e6rbar CD-spiller. Da hun skrudde av spilleren, fungerte alt som det skulle igjen.\n\nRosland mener at dette neppe ville ha skjedd i dag, fordi nyere flysystemer er mer robuste mot ytre p\u00e5virkning, og har strengere krav til skjerming.\n\nRosland kjenner ikke til flyulykker hvor mobiltelefon er en beviselig \u00e5rsak. Det har likevel blitt spekulert i om mobiltelefoner kan ha v\u00e6rt en medvirkende \u00e5rsak til ulykker.\n\nBlant annet har elektromagnetisk interferens fra en mobiltelefon v\u00e6rt nevnt som en mulig \u00e5rsak til at et sveitsisk passasjerfly styrtet rett etter takeoff fra flyplassen i Z\u00fcrich i januar 2000. If\u00f8lge ulykkesrapporten ble det imidlertid ikke funnet tegn p\u00e5 at dette hadde skjedd.\n\nOgs\u00e5 en flyulykke i Christchurch p\u00e5 New Zealand i 2003 har v\u00e6rt nevnt. Ulykkesrapporten avdekket at piloten hadde tillatt bruk av mobiltelefoner p\u00e5 flygningen, og selv hadde ringt hjem rett f\u00f8r flystyrten. I samme rapport viste myndighetene til at mobiltelefoner kan forstyrre flyets systemer, og fastslo at pilotens mobiltelefon kan ha spilt en rolle i flystyrten.\n\nTonje N\u00e6ss i Norwegian forteller at selskapet ikke har ikke registrert u\u00f8nskede hendelser for\u00e5rsaket av bruk av mobiltelefon om bord.\n\nInformasjonssjef i flyselskapet Wider\u00f8e, Catharina Solli, forteller derimot at flyverne i deres selskap opplever mobiltelefoner om bord som et problem.\n\n\u2013 Jeg har snakket med flere av v\u00e5re piloter som forteller om statisk st\u00f8y fra mobiltelefoner i flyradioen og hodetelefonene sine under flygning. Dette kan i verste fall gj\u00f8re at flyverne ikke mottar viktig informasjon fra t\u00e5rn og bakkemannskap, noe som helt klart kan g\u00e5 ut over sikkerheten.\n\nSolli sier at det hender at Wider\u00f8e ber passasjerer skru mobiltelefonen og annet elektronisk utstyr helt av. Det gjelder under s\u00e6rdeles vanskelige landingsforhold med de eldste flytypene.\n\n\u2013 Disse flyene er fra forrige \u00e5rtusen, da h\u00e5ndholdte mobile enheter ikke var et tema p\u00e5 niv\u00e5 med i dag. Flyene er derfor ikke levert med dokumentasjon som sier at vi kan fly alle innflyvninger med mobile enheter sl\u00e5tt p\u00e5, sier Solli.\n\nWider\u00f8e har ikke registrert avvik siden de innf\u00f8rte et nytt system for \u00e5 rapportere statisk st\u00f8y fra mobilenheter i januar i \u00e5r. Systemet de brukte f\u00f8r kan ikke s\u00f8ke etter slike avvik, og selskapet har derfor ikke oversikt over tidligere hendelser.\n\nI 2011 skrev New York Times at det hadde v\u00e6rt minst ti meldinger fra amerikanske piloter om p\u00e5virkning fra elektroniske enheter p\u00e5 fly siden \u00e5r 2000. I samme sak siterte avisen en representant fra American Airlines som fortalte at flyselskapet i en test brukte mobiltelefoner om bord p\u00e5 flere fly som ikke var i luften. Det ble ikke registrert noen p\u00e5virkning fra mobiltelefonene p\u00e5 noen av flyene.\n\nSamme \u00e5r siterte ABC News fra en ikke-offentliggjort rapport laget av den internasjonale flyorganisasjonen IATA. De hadde over seks \u00e5r spurt ansatte i 125 flyselskap om p\u00e5virkning fra elektronisk utstyr. If\u00f8lge nyhetskanalen viste rapporten til 75 tilfeller der piloter eller flybesetning mente at elektronisk interferens hadde p\u00e5virket flyets systemer. Mobiltelefoner var antatt \u00e5 st\u00e5 bak fire av ti tilfeller. Imidlertid kunne man ikke i rapporten konkludere med at hendelsene sikkert kunne knyttes til bruk av elektronisk utstyr.\n\nI 2012 unders\u00f8kte den amerikanske luftfartsmyndigheten FAA elleve andre lands erfaringer med bruk av basestasjoner om bord p\u00e5 fly, slik SAS n\u00e5 har innf\u00f8rt. I sin rapport unders\u00f8kte FAA ogs\u00e5 om noen av de spurte hadde opplevd problemer med flysikkerheten knyttet til bruk av mobiltelefoner p\u00e5 fly der egne basestasjoner ikke var installert:\n\u2022 New Zealands luftfartsmyndigheter oppga to mulige tilfeller. Ingen av dem kunne sikkert knyttes til mobilbruk om bord.\n\u2022 Australske luftfartsmyndigheter rapporterte anekdotiske bevis p\u00e5 at mobiltelefoner hadde blitt brukt om bord p\u00e5 fly, men kjente ikke til noen eksempler hvor dette hadde gjort utslag p\u00e5 flyet.\n\u2022 Britiske luftfartsmyndigheter viste til en liste over rapporterte hendelser, men kunne ikke konkludere med at disse skyldtes mobiltelefoner.\n\u2022 Ingen av de andre landenes luftfartsmyndigheter hadde f\u00e5tt rapportert inn hendelser.", "lang": "no"}