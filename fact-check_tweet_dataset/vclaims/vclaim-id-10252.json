{"title": "Quanto costano alla fine i vitalizi dei parlamentari?", "subtitle": "\u201cOgni anno si spendono 190 milioni di euro per pagare 2.600 assegni d'oro\u201d. Lo ha dichiarato il deputato M5s\u00a0Riccardo Fraccaro\u00a0in una  intervista a Repubblica . Abbiamo verificato", "author": "www.agi.it", "date": "2018-04-04T07:29+0200", "vclaim_id": "vclaim-id-10252", "url": "https://www.agi.it/fact-checking/vitalizi_abolizione_fraccaro_m5s-3730303/news/2018-04-04/", "vclaim": "I vitalizi per i nuovi deputati e senatori sono stati aboliti a fine 2011 dal governo Monti. Dunque quando si parla della spesa dello Stato per tali prestazioni si fa riferimento, come fa Fraccaro, a quelle elargite ad ex membri del Parlamento, che hanno maturato il diritto al vitalizio prima che intervenisse l'abolizione.\n\nI dati citati da Fraccaro provengono probabilmente dall'audizione alla Camera, presso la Commissione Affari Costituzionali, del presidente dell'Inps Tito Boeri, del 5 maggio 2016. In quell'occasione, Boeri dichiar\u00f2: \"Oggi ci sono circa 2.600 vitalizi in pagamento per cariche elettive alla Camera o al Senato. Si giunge a stimare il costo attuale dei vitalizi in circa 193 milioni di euro. Si tratta di una sottostima perch\u00e9 ottenuta applicando le regole ai soli anni di servizio presso il Parlamento italiano. Sono cos\u00ec stati esclusi eventuali anni di servizio presso il Parlamento europeo o presso Consigli Regionali\".\n\nPer quanto riguarda il costo totale dei vitalizi bisogna in primo luogo sottolineare che quella di Boeri \u00e8 una stima e oltretutto prudente, in quanto non considera il cumulo con eventuali cariche di consigliere regionale o eurodeputato. In secondo luogo, la cifra di 193 milioni citata da Boeri era relativa al 2016. Sulla base della tabella allegata all'audizione del presidente dell'Inps vediamo che il costo dei vitalizi \u00e8 cresciuto nei due anni successivi: nel 2017 \u00e8 arrivato a 206,28 milioni di euro e nel 2018 dovrebbe crescere ancora, a 206,94 milioni.\n\nQuando si parla di \"abolire i vitalizi\" in riferimento agli ex parlamentari che ancora lo percepiscono, \u00e8 molto difficile ipotizzare un azzeramento completo di quei trattamenti previdenziali. Abolire del tutto i vitalizi, in quanto assimilabili alle pensioni, rischierebbe un contrasto con l'articolo 38 co. 2 della Costituzione secondo cui \"I lavoratori hanno diritto che siano preveduti ed assicurati mezzi adeguati alle loro esigenze di vita in caso di infortunio, malattia, invalidit\u00e0 e vecchiaia, disoccupazione involontaria\".\n\nLa proposta depositata da Matteo Richetti (Pd) durante la scorsa legislatura, che fu la causa della citata audizione di Boeri e della presa di posizione di Onida, prevedeva di ricalcolare col sistema contributivo i vitalizi maturati col sistema precedentemente in vigore. In tal caso, secondo la tabella allegata all'audizione del presidente dell'Inps, nel 2016 invece di spendere 193 milioni e rotti, lo Stato avrebbe speso 117,65 milioni di euro, con un risparmio di circa 75 milioni.\n\nNel 2017 e nel 2018 invece di spendere circa 206 milioni di euro ne avrebbe spesi rispettivamente 126 e 127, con un risparmio per ciascuno dei due anni di circa 80 milioni di euro (per mettere le cose in prospettiva, e tralasciando le valutazioni politiche e di opportunit\u00e0: dal punto di vista strettamente contabile si tratta di 1/10.000 scarso della spesa pubblica italiana).\n\nFraccaro ha sostanzialmente ragione, anche se \u00e8 impreciso - per difetto - sul costo dei vitalizi: i circa 2.600 ex parlamentari che lo percepiscono hanno ottenuto, secondo stime al ribasso, pi\u00f9 di 200 milioni l'anno scorso e ne otterranno altrettanti anche quest'anno. Il valore dei vitalizi oscilla tra meno di 2 mila a pi\u00f9 di 10 mila euro, ma la maggior parte si trova compresa nella fascia tra 2-4 mila euro. I risparmi possibili per lo Stato ricalcolando i vitalizi col metodo contributivo, operazione su cui pendono sospetti di incostituzionalit\u00e0, si aggirerebbero attualmente intorno agli 80 milioni di euro all'anno.", "lang": "it"}