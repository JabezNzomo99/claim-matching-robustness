{"title": "Czy senator mo\u017ce z\u0142o\u017cy\u0107 wnosek dotycz\u0105cy referendum?", "subtitle": "Czy senator mo\u017ce z\u0142o\u017cy\u0107 wnosek dotycz\u0105cy referendum? Sprawdzamy co na ten temat powiedzia\u0142 Przemys\u0142aw Wipler. Czy jego s\u0142owa s\u0105 zgodne z prawd\u0105?", "author": "demagog.org.pl", "date": null, "vclaim_id": "vclaim-id-10555", "url": "https://demagog.org.pl/wypowiedzi/czy-senator-moze-zlozyc-wnosek-dotyczacy-referendum/", "vclaim": "Og\u00f3lne przepisy reguluj\u0105ce zarz\u0105dzenie przeprowadzenia referendum og\u00f3lnokrajowego w sprawach o szczeg\u00f3lnym znaczeniu dla pa\u0144stwa zawiera Konstytucja Rzeczypospolitej Polskiej. Zgodnie z art. 125 ust. 2 referendum og\u00f3lnokrajowe ma prawo zarz\u0105dzi\u0107 Sejm lub Prezydent Rzeczypospolitej za zgod\u0105 Senatu.\n\nSejm podejmuje decyzj\u0119 bezwzgl\u0119dn\u0105 wi\u0119kszo\u015bci\u0105 g\u0142os\u00f3w w obecno\u015bci co najmniej po\u0142owy ustawowej liczby pos\u0142\u00f3w. Jak zak\u0142ada art. 65 ust. 1 Regulaminu Sejmu, Sejm RP rozpatruje wniosek o przeprowadzenie referendum og\u00f3lnokrajowego przedstawiony przez podmioty wskazane w ustawie.\n\nZgodnie z art. 61 ust. 1 ustawy o referendum og\u00f3lnokrajowym Sejm mo\u017ce postanowi\u0107 o poddaniu pod referendum okre\u015blonej sprawy z w\u0142asnej inicjatywy, a tak\u017ce na wniosek Senatu, Rady Ministr\u00f3w lub obywateli.\n\nW przypadku Senatu w sprawie referendum krajowego podejmuje on zgodnie z art. 90 ust. 1 Regulaminu Senatu uchwa\u0142\u0119 w sprawie wniosku o przeprowadzenie referendum. Projekt wniesienia uchwa\u0142y przez Senat reguluje art. 84 ust. 1 Regulaminu Senatu \u2013 zgodnie z nim prawo to przys\u0142uguje przys\u0142uguje komisji senackiej, senatorom lub senatorowi.\n\nZgodnie z art. 63 ust. 1 ustawy z dnia 14 marca 2003 r. o referendum og\u00f3lnokrajowym Sejm mo\u017ce postanowi\u0107 o przeprowadzeniu referendum z inicjatywy obywateli, kt\u00f3rzy dla swojego wniosku uzyskaj\u0105 poparcie co najmniej 500 000 os\u00f3b maj\u0105cych prawo udzia\u0142u w referendum.\n\nPodsumowuj\u0105c, grupa 500 000 obywateli mo\u017ce z\u0142o\u017cy\u0107 wniosek o przeprowadzenie referendum og\u00f3lnokrajowego do Sejmu. Pojedynczy Senator mo\u017ce jedynie przedstawi\u0107 Senatowi projekt uchwa\u0142y w sprawie wniosku o przeprowadzenie referendum, kt\u00f3ra to uchwa\u0142a musi jeszcze zosta\u0107 przeg\u0142osowana, aby trafi\u0142a do Sejmu i dopiero wtedy mo\u017ce by\u0107 procedowana przez Sejm.", "lang": "pl"}