{"title": "Wydawanie \u015brodk\u00f3w unijnych, jak wypada Polska?", "subtitle": "Mariusz Grad o tym, jak dobrze idzie Polsce wydawanie \u015brodk\u00f3w z UE. Analizujemy wypowied\u017a Mariusza Grada o rozporz\u0105dzaniu unijnymi finansami.", "author": "demagog.org.pl", "date": null, "vclaim_id": "vclaim-id-4548", "url": "https://demagog.org.pl/wypowiedzi/wydawanie-srodkow-unijnych-jak-wypada-polska/", "vclaim": "Jak wynika z informacji prasowej Ministerstwa Infrastruktury i Rozwoju, od momentu uruchomienia program\u00f3w unijnych na lata 2007-2013 do 1 marca 2015 r., Polska wyda\u0142a 327,1 mld z\u0142. Natomiast zgodnie z danymi udost\u0119pnionymi przez Komisj\u0119 Europejsk\u0105 w latach 2011-2013 uda\u0142o jej si\u0119 wyda\u0107 najwi\u0119cej \u015brodk\u00f3w spo\u015br\u00f3d wszystkich pa\u0144stw cz\u0142onkowskich.\n\nZar\u00f3wno w raportach Komisji Europejskiej, jak te\u017c w wypowiedziach unijnych komisarzy, Polska jest pozytywnie oceniana za wydatkowanie funduszy pochodz\u0105cych z Unii Europejskiej.\n\nW raporcie KE z 2013 r. dotycz\u0105cym wydawania przez pa\u0144stwa cz\u0142onkowskie pieni\u0119dzy przeznaczonych na polityk\u0119 sp\u00f3jno\u015bci w latach 2007-2011 uznano, \u017ce Polska dobrze radzi sobie z rozdysponowaniem \u015brodk\u00f3w. Dokonuj\u0105ca oceny jego wniosk\u00f3w rzecznik Komisji ds. polityki regionalnej Shirin Wheeler powiedzia\u0142a, \u017ce w zdecydowanej wi\u0119kszo\u015bci ten raport kre\u015bli pozytywny obraz Polski.\n\nPodczas uroczysto\u015bci uruchomienia unijnych program\u00f3w operacyjnych dla Polski na lata 2014-2020, kt\u00f3ra odby\u0142a si\u0119 w Warszawie 26 lutego 2015 r., obecna na niej komisarz ds. polityki regionalnej Corina Cretu stwierdzi\u0142a, \u017ce Polska dobrze wyda\u0142a unijne pieni\u0105dze oraz wyrazi\u0142a nadziej\u0119, \u017ce fundusze na lata 2014-2020 b\u0119d\u0105 r\u00f3wnie dobrze wykorzystane.", "lang": "pl"}