{"title": "Na kt\u00f3rym miejscu w UE plasuje si\u0119 Polska pod wzgl\u0119dem lesisto\u015bci?", "subtitle": "Na kt\u00f3rym miejscu w UE plasuje si\u0119 Polska pod wzgl\u0119dem lesisto\u015bci? Odpowied\u017a znajdziecie w naszej analizie wypowiedzi Anity Sowi\u0144skiej.", "author": "demagog.org.pl", "date": null, "vclaim_id": "vclaim-id-54253", "url": "https://demagog.org.pl/wypowiedzi/na-ktorym-miejscu-w-ue-plasuje-sie-polska-pod-wzgledem-lesistosci/", "vclaim": "Na kt\u00f3rym miejscu w UE plasuje si\u0119 Polska pod wzgl\u0119dem lesisto\u015bci?\n\nWypowied\u017a pos\u0142anki Anity Sowi\u0144skiej oceniamy jako prawd\u0119. Z aktualnych danych GUS wynika, \u017ce same lasy stanowi\u0142y w 2019 r. w zaokr\u0105gleniu 30% powierzchni Polski. Zgodnie z danymi Eurostatu oraz Banku \u015awiatowego z 2015 r. lesisto\u015b\u0107 Polski liczona przy uwzgl\u0119dnieniu wszystkich grunt\u00f3w le\u015bnych wynosi\u0142a w zaokr\u0105gleniu 31%. W zale\u017cno\u015bci od zastosowanej metodologii Polska znajduje si\u0119 na 18. (Eurostat) b\u0105d\u017a 19. (Bank \u015awiatowy) miejscu w Unii Europejskiej pod wzgl\u0119dem lesisto\u015bci. Zgodnie z danymi Eurostatu oraz Banku \u015awiatowego w 2015 r. \u015brednia lesisto\u015b\u0107 w Unii Europejskiej wynosi\u0142a ponad 39% a nie 38% \u2013 jest to jednak na tyle niewielka r\u00f3\u017cnica, \u017ce nie mia\u0142a wp\u0142ywu na ocen\u0119 wypowiedzi.\n\nW czasie dyskusji w Sejmie nad rz\u0105dowym projektem ustawy o zmianie ustawy o odnawialnych \u017ar\u00f3d\u0142ach energii 15 lipca br. pos\u0142anka Wiosny Anita Sowi\u0144ska przytoczy\u0142a dane wskazuj\u0105ce na to, \u017ce z lesisto\u015bci\u0105 na poziomie 30% Polska znajduje si\u0119 na dalekim 19 miejscu w\u015br\u00f3d pa\u0144stw Unii Europejskiej, w kt\u00f3rej \u015brednia lesisto\u015b\u0107 ma wynosi\u0107 38%.\n\nZgodnie z najnowszymi danymi GUS (stan na 31 grudnia 2019 r.) lasy w Polsce zajmuj\u0105 9 258,8 tys. ha co stanowi 29,6% powierzchni kraju. Po uwzgl\u0119dnieniu grunt\u00f3w zwi\u0105zanych z gospodark\u0105 le\u015bn\u0105 \u0142\u0105czna powierzchnia wszystkich grunt\u00f3w le\u015bnych w Polsce w 2019 r. wynosi 9 462,9 tys. ha, czyli 30,9% powierzchni pa\u0144stwa.\n\nDynamika wzrostu lesisto\u015bci w Polsce jest niewielka. Z danych GUS wynika, \u017ce w por\u00f3wnaniu do 2018 r. powierzchnia las\u00f3w zwi\u0119kszy\u0142a si\u0119 o nieca\u0142e 4 tys. ha (z 9 254,9 tys. ha) \u2013 za ma\u0142o, \u017ceby wp\u0142yn\u0119\u0142o to na istotn\u0105 zmian\u0119 wsp\u00f3\u0142czynnika lesisto\u015bci. W 2015 lesisto\u015b\u0107 w Polsce wynosi\u0142a 29,5% (9 214,9 tys. ha). Tym samym w okresie 2015-2019 lesisto\u015b\u0107 w Polsce wzros\u0142a jedynie o 0,1 pkt. proc.\n\nW por\u00f3wnaniach mi\u0119dzynarodowych lesisto\u015b\u0107 oblicza si\u0119 wykorzystuj\u0105c wspomnian\u0105 ju\u017c \u0142\u0105czn\u0105 powierzchni\u0119 wszystkich grunt\u00f3w le\u015bnych. W tym uj\u0119ciu wygl\u0105da\u0142a ona w latach 2015 \u2013 2019 nast\u0119puj\u0105co:\n\nLasy w Polsce s\u0105 w przewa\u017caj\u0105cej cz\u0119\u015bci w\u0142asno\u015bci\u0105 publiczn\u0105 \u2013 lasy publiczne stanowi\u0142y w 2019 r. 80,7%, a lasy prywatne 19,3% og\u00f3lnej powierzchni las\u00f3w.\n\nW 2019 r. na jednego mieszka\u0144ca przypada\u0142o w Polsce 0,241 ha las\u00f3w.\n\nOstatnie dane Eurostatu na temat lesisto\u015bci w pa\u0144stwach cz\u0142onkowskich Unii Europejskiej pochodz\u0105 z 2015 r. Wynika z nich, \u017ce lasy pokrywaj\u0105 \u0142\u0105cznie blisko 158 mln ha ich l\u0105dowego terytorium, co stanowi 39,4% l\u0105dowej powierzchni Unii Europejskiej. Dla kategorii \u201elasy i inne obszary zadrzewione\u201d (ang.: forest and other wooded land) te warto\u015bci to odpowiednio 179 mln ha i 44,6%.\n\nW 2015 r. w pi\u0119ciu pa\u0144stwach cz\u0142onkowskich (Finlandia, Szwecja, S\u0142owenia, Estonia, \u0141otwa) ponad po\u0142owa l\u0105dowej powierzchni pa\u0144stwa pokryta by\u0142a lasami.\n\nPa\u0144stwami o najwi\u0119kszej absolutnej wielko\u015bci powierzchni las\u00f3w w 2015 r. by\u0142y: Szwecja (28,1 mln ha), Finlandia (22,2 mln ha), Hiszpania (18,4 mln ha), Francja (17,0 mln ha), Niemcy (11,4 mln ha) i Polska (9,4 mln ha). Warto zwr\u00f3ci\u0107 uwag\u0119 na to, \u017ce bior\u0105c pod uwag\u0119 kategori\u0119 lasy i inne obszary zadrzewione to Hiszpania znajduje si\u0119 na drugim miejscu (z 27,6 mln ha), a W\u0142ochy (11,1 mln ha) lokuj\u0105 si\u0119 przed Polsk\u0105.\n\nStawia\u0142o to Polsk\u0119 na 18. miejscu w\u015br\u00f3d pa\u0144stw cz\u0142onkowskich UE. \u015arednia lesisto\u015b\u0107 dla ca\u0142ej Unii Europejskiej wynosi\u0142a w 2015 r. 39,4%.\n\nZbli\u017cone dane na temat lesisto\u015bci w Polsce i w pa\u0144stwach Unii Europejskiej podaje Bank \u015awiatowy. Wynika z nich, \u017ce lesisto\u015b\u0107 Polski w 2015 r. wynosi\u0142a 30,8% (9 435 tys. ha) a w 2016 r. 30,9% (9 456 tys.). W zestawieniu Banku \u015awiatowego Polska figuruje jednak na 19. miejscu miejscu pod wzgl\u0119dem lesisto\u015bci, wyprzedza j\u0105 bowiem Grecja z lesisto\u015bci\u0105 na poziomie 31,5% w 2015 r. i 31,7% w 2016 r. (w statystykach Eurostatu za 2015 r. lesisto\u015b\u0107 Grecji wynosi 29,8%). Zgodnie z wyliczeniami Banku \u015awiatowego \u015brednia lesisto\u015b\u0107 w Unii Europejskiej wynosi\u0142a w 2015 r. 39,5% a w 2016 39,6%.", "lang": "pl"}