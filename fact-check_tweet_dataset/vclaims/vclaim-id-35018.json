{"title": "Vi vet ikke hvor stort klimaavtrykk en e-post har", "subtitle": "\u00abSend f\u00e6rre e-poster\u00bb er en av to enkle m\u00e5ter \u00e5 redde verden p\u00e5, skrev Dagsavisen, og viste til en rapport om klimaavtrykket fra e-poster. Tallene rapporten bygger p\u00e5 er mer enn ti \u00e5r gamle.", "author": "www.faktisk.no", "date": null, "vclaim_id": "vclaim-id-35018", "url": "https://www.faktisk.no/faktasjekker/7RW/vi-vet-ikke-hvor-stort-klimaavtrykk-en-e-post-har", "vclaim": "\u00abTo enkle m\u00e5ter \u00e5 redde litt av kloden p\u00e5: Send f\u00e6rre e-poster, str\u00f8m mindre musikk\u00bb, var tittelen p\u00e5 en artikkel som ble publisert p\u00e5 Dagsavisens nettsider 27. november.\n\nArtikkelen viser til det britiske energiselskapet OVO, som har publisert en artikkel om hvor stort klimaavtrykk \u00abun\u00f8dvendig e-post\u00bb har. If\u00f8lge OVO har det \u00e5 sende \u00e9n un\u00f8dvendig e-post et klimaavtrykk tilsvarende ett gram CO\u2082.\n\nFaktisk.no har f\u00e5tt flere tips fra lesere som lurer p\u00e5 om det stemmer at det \u00e5 sende en e-post har et klimaavtrykk tilsvarende ett gram CO\u2082. I denne faktasjekken skal vi se n\u00e6rmere p\u00e5 nettopp d\u00e9t.\n\nFaktisk.no har spurt Dagavisen om de har basert seg p\u00e5 andre kilder enn OVO. Via nyhetsredakt\u00f8r Emma Huisman Moskvil opplyser journalist Gerd Elin Sandve, som skrev artikkelen, at det kun er OVOs beregninger som ligger til grunn. Hun viser ogs\u00e5 til en omtale av tallene i den britiske avisen The Guardian.\n\nP\u00e5standene i OVOs artikkel har blitt videreformidlet av en rekke medier i flere land, som The Guardian, The Standard, New York Post og Euronews.\n\nThe Guardian er det eneste av disse mediene som stiller sp\u00f8rsm\u00e5l ved tallene. Avisen har intervjuet Mike Berners-Lee, som er professor ved universitetet i Lancaster. Berners-Lee forsker p\u00e5 klimaavtrykk og bisto OVO i arbeidet med artikkelen om klimautslippene fra e-postbruk. The Guardian skriver:\n\nThe Guardian opplyser ikke om hvor gamle tallene er, selv om de tar h\u00f8yde for at de er upresise.\n\nFaktisk.no har v\u00e6rt i kontakt med Berners-Lee. I en e-post forklarer han at tallet er hentet fra hans egen bok \u00abHow Bad Are Bananas? The Carbon Footprint of Everything\u00bb, som ble publisert i 2011.\n\nI boken fremg\u00e5r det at kilden til tallet er en rapport fra it-selskapet McAfee med tittelen \u00abThe Carbon Footprint of Email Spam Report\u00bb, som ble gitt ut i 2009 og baserer seg p\u00e5 tall fra 2008.\n\nTallene OVO og Dagsavisen baserer seg p\u00e5 er alts\u00e5 over ti \u00e5r gamle.\n\nFaktisk.no har ogs\u00e5 fors\u00f8kt \u00e5 komme i kontakt med McAfee for \u00e5 sp\u00f8rre om de mener at tallene i rapporten fra 2009 fremdeles er gyldige. De har s\u00e5 langt ikke besvart henvendelsene v\u00e5re.\n\nMcAfee selger blant annet spamfilter-l\u00f8sninger, og kan dermed ha en \u00f8konomisk interesse av at det \u00e5 blokkere spam fremst\u00e5r som et klimatiltak.\n\nI artikkelen til The Guardian forklarer Berners-Lee hvorfor han mener at e-poster har h\u00f8yere klimautslipp enn man skulle tro. Hovedargumentet hans er at datamaskiner bruker str\u00f8m, for eksempel n\u00e5r man skriver p\u00e5 dem, og at e-poster blir lagret i en skytjeneste i et datasenter n\u00e5r de blir sendt. Dette datasenteret bruker ogs\u00e5 str\u00f8m, og i de fleste land slipper str\u00f8mproduksjonen ut klimagasser.\n\n\u2013 Vi tenker ikke p\u00e5 det fordi vi ikke kan se r\u00f8yken komme ut av datamaskinene v\u00e5re, men it-sektorens karbonavtrykk er stort, og det vokser, sier Berners-Lee til The Guardian.\n\nFaktisk.no har tidligere faktasjekket om det \u00e5 spise avokado fra Chile har et st\u00f8rre klimaavtrykk enn \u00e5 spise r\u00f8dt kj\u00f8tt fra Breim:\n\nI en e-post til Faktisk.no skriver Berners-Lee at b\u00e5de han og OVO har v\u00e6rt n\u00f8ye med \u00e5 understreke at tallene er \u00abgrove anslag\u00bb (crude estimates) n\u00e5r det har blitt stilt sp\u00f8rsm\u00e5l ved dem. I artikkelen p\u00e5 OVOs hjemmesider finner vi imidlertid ikke slike forbehold.\n\nBerners-Lee understreker ogs\u00e5 at beregningene i OVO-artikkelen ikke gjelder for alle e-poster, men for korte meldinger, som \u00abTakk!\u00bb. If\u00f8lge artikkelen skal hver slik e-post ha et karbonavtrykk p\u00e5 ett gram.\n\nI boken til Berners-Lee st\u00e5r det derimot at en e-post slipper ut 4 gram CO\u2082. Overfor Faktisk.no forklarer Berners-Lee denne forskjellen med at OVO-rapporten skulle fokusere p\u00e5 korte og un\u00f8dvendige e-poster, som har lavere karbonavtrykk enn e-poster med mange vedlegg eller komplekst innhold.\n\nI l\u00f8pet av det ti\u00e5ret som er g\u00e5tt siden McAfee-rapporten ble publisert, har det blant annet blitt vanligere \u00e5 bruke s\u00e5kalte skytjenester for \u00e5 levere tjenester som e-post. Dette betyr at e-poster og annen nettrafikk sendes via et eksternt datasenter i stedet for gjennom servere en bedrift har i sine egne lokaler.\n\nDet er vanskelig \u00e5 finne gode tall for hvordan overgangen til skybaserte l\u00f8sninger har p\u00e5virket klimaavtrykket til e-post.\n\nStatistikk fra det internasjonal energibyr\u00e5et (IEA) tyder imidlertid p\u00e5 at datasentre, og dermed internettbruk, har blitt mer energieffektive de siste \u00e5rene:\n\nHer ser vi at den totale internettrafikken mer enn doblet seg i perioden 2015-2018. Ogs\u00e5 bruken av datasenterkapasitet \u00f8kte kraftig, i den betydningen at sentrene lagrer mer data og formidler mer internettrafikk. Sentrene brukte imidlertid bare marginalt mer str\u00f8m i 2018 enn i 2015, med en \u00f8kning p\u00e5 4 prosentpoeng.\n\nEn nyhetsartikkel fra Nature beskriver ogs\u00e5 en utvikling mot mer energieffektive datasentre. Nature er mest kjent som et fagfellevurdert vitenskapelig tidsskrift, men publiserer ogs\u00e5 andre typer artikler. Artikkelen understreker ogs\u00e5 at trenden kan snu dersom nettbaserte tjenester blir mer energikrevende.\n\nEn sannsynlig konsekvens av at datasentre og internettbruk har blitt mindre energikrevende, er at hver enkelt e-post har et lavere klimaavtrykk enn i 2008. Faktisk.no har imidlertid ikke kunnet oppdrive nyere anslag over hvor h\u00f8yt dette avtrykket er i dag.\n\nFaktisk.no sp\u00f8r Berners-Lee om hva han tenker om tallene fra 2008 i lys av utviklingen i it-sektoren. Han sender oss blant annet en uttalelse fra OVO til Faktisk.no, og skriver at denne ble forberedt i tilfelle de fikk henvendelser av den typen Faktisk.no har sendt:\n\nP\u00e5 oppf\u00f8lgingssp\u00f8rsm\u00e5l om hvordan det nye estimatet ser ut, skriver Berners-Lee at han antar at e-poster er mer klimaeffektive per megabyte i dag enn i 2009. Han knytter dette til at it-sektoren har blitt mer energieffektiv, og at str\u00f8mproduksjonen i en del land har blitt mer klimavennlig.\n\n\u2013 Jeg beklager at jeg ikke kan v\u00e6re mer spesifikk med hensyn til tallene n\u00e5, skriver Berners-Lee.\n\nHan trekker imidlertid frem at det sendes flere og mer komplekse e-poster, for eksempel med mange vedlegg og grafiske elementer, noe han mener vil gj\u00f8re at det krever mer energi \u00e5 sende og motta dem. Dette kan i sin tur \u00f8ke karbonavtrykket fra hver e-post. Om dette har skjedd, er imidlertid uklart:\n\n\u2013 Jeg kan ikke si akkurat n\u00e5 hvordan e-posters andel av it-sektorens karbonavtrykk har endret seg, avslutter Berners-Lee.\n\u2022 Dagsavisen viser til beregninger fra det britiske str\u00f8mselskapet OVO. Beregningene er basert p\u00e5 anslag som er mer enn ti \u00e5r gamle.\n\u2022 Anslagene stammer fra en rapport bestilt av selskapet McAfee, som blant annet leverer spamfiltre. Denne kom ut i 2009 og er basert p\u00e5 tall som gjelder for 2008.\n\u2022 Faktisk.no har ikke lykkes med \u00e5 finne mer oppdaterte tall.\n\u2022 Siden 2008 har e-posttjenester i st\u00f8rre grad blitt skybaserte, og dermed mer energieffektive. Samtidig har innholdet i e-postene blir mer komplekst, og dermed mer energikrevende \u00e5 sende.\n\u2022 Datasentrene der innholdet i skytjenester blir lagret, har blitt mer energieffektive det siste ti\u00e5ret.\n\u2022 Mike Berners-Lee, som bisto OVO i arbeidet med rapporten om e-posters karbonavtrykk, kaller tallene \u00abgrove estimater\u00bb og sier til Faktisk.no at han skal komme med oppdaterte tall. Han kan ikke konkretisere hvordan de nye tallene vil se ut.\n\nMed andre ord er det ikke mulig \u00e5 sl\u00e5 fast om en gjennomsnittlig e-post har et like stort klimaavtrykk i dag som i 2008. F\u00f8lgelig kan vi ikke vite om det stemmer at utslippene ville ha g\u00e5tt ned med 16 433 tonn klimagasser \u00e5rlig hvis hver brite sendte en e-post med innholdet \u00abtopp, takk\u00bb mindre hver dag.", "lang": "no"}