{"title": "Il calo degli sbarchi c'\u00e8 davvero, la collaborazione con la Libia paga", "subtitle": "Due giorni fa il presidente del Consiglio Paolo\u00a0Gentiloni in una intervista al Tg1 aveva annunciato questa riduzione dei flussi. Siamo andati a verificare se i numeri tornavano", "author": "www.agi.it", "date": null, "vclaim_id": "vclaim-id-27209", "url": "https://www.agi.it/fact-checking/gentiloni_migranti_fact_checking-2031928/news/2017-08-10/", "vclaim": "\u200bIn un\u2019intervista rilasciata al Tg1 lo scorso 8 agosto il presidente del Consiglio, Paolo Gentiloni, ha dichiarato (minuto 3.14): \u201cLa strategia del governo sui temi dell\u2019immigrazione, di collaborazione anche con le autorit\u00e0 libiche, sta producendo piano piano dei risultati. Vediamo ad esempio i flussi migratori che si stanno gradualmente riducendo\u201d.\n\nI dati diffusi il 9 agosto dal ministero dell\u2019Interno, che pubblica un aggiornamento statistico giornaliero, danno ragione a Gentiloni, che sembra anzi fin prudente nel suo parlare di \u201cgraduale\u201d riduzione. Il flusso migratorio, nel 2017, aveva sempre fatto registrare, mese su mese, un numero di sbarchi superiore rispetto al 2016 (con l\u2019eccezione di gennaio, ma su numeri ridotti). A luglio e agosto, invece, \u00e8 crollato.\n\nDai 23.526 migranti sbarcati a giugno 2017 siamo scesi a 11.459 a luglio e a 1.632 nel primo quarto di agosto. Nel 2016 erano invece stati registrati 22.339 migranti sbarcati a giugno, 23.552 a luglio e 21.294 ad agosto.\n\nIl risultato \u00e8 particolarmente significativo, anche perch\u00e9 porta \u2013 per la prima volta da gennaio \u2013 il totale dei migranti sbarcati nel 2017 al di sotto di quelli sbarcati nello stesso periodo del 2016. Siamo oggi a 96.845 contro i 100.328 dell\u2019anno scorso. Una riduzione del 3,47%.\n\nFino a giugno incluso, la situazione era ribaltata. I migranti sbarcati erano stati, fino al 30 del mese, 83.360. L\u2019anno precedente, nello stesso periodo, erano stati 70.222. Dunque il 2017 presentava un aumento del 18,71% del flusso rispetto al 2016, che con 181.436 migranti sbarcati aveva gi\u00e0 stabilito un nuovo record (il precedente era del 2014, con 170.100).\n\nOra invece, nel confronto con il flusso dell\u2019anno scorso, siamo passati da segno positivo a negativo. Le proiezioni che parlavano di 200 mila, o addirittura 250 mila, arrivi a fine anno \u2013 qualora la riduzione del flusso registrata a luglio e agosto fosse confermata \u2013 non sarebbero pi\u00f9 attuali e si potrebbe anzi ipotizzare un totale a fine anno inferiore a quello del 2016.\n\nNon \u00e8 facile stabilire con certezza le cause di questa improvvisa riduzione del flusso migratorio. Di sicuro non \u00e8 un fattore stagionale, in quanto i mesi di luglio e agosto sono tradizionalmente mesi di partenze dalle coste africane, complice il bel tempo.\n\nNel 2016, come detto, erano stati registrati 23.552 arrivi a luglio e 21.294 ad agosto. Nel 2015 erano stati 22.846 a luglio e 22.610 ad agosto. Nel 2014 \u2013 primo anno dell\u2019emergenza migratoria \u2013 erano stati registrati 24.026 arrivi a luglio e 24.776 ad agosto.\n\nSecondo quanto scrive il Sole 24 Ore, \u201cIl calo di luglio \u00e8 ascrivibile all\u2019aumento degli interventi di pattugliamento e soccorso della Guardia costiera libica, che in parte hanno scoraggiato le partenze e in parte hanno riportato a terra migliaia di persone evitando l\u2019approdo in Italia. A fine primavera il governo italiano ha consegnato al ministero della Difesa di Tripoli quattro motovedette utilizzate recentemente nelle operazioni dei guardiacoste libici\u201d.\n\nGuardia costiera libica che, secondo indiscrezioni, sarebbe sotto la lente della Corte penale internazionale dell\u2019Aia. C\u2019\u00e8 il timore che i suoi interventi \u2013 alcuni finiti sulle pagine dei giornali \u2013 siano illegali e violino i diritti umani, che sia infiltrata da organizzazioni criminali e che la costa libica stia sempre pi\u00f9 diventando un mercato degli schiavi.", "lang": "it"}