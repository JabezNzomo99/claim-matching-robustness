{"title": "Nel primo trimestre del 2018 l'Italia \u00e8 cresciuta come la Germania?", "subtitle": "Abbiamo verificato le dichiarazioni di Paolo Gentiloni al Tg1", "author": "www.agi.it", "date": "2018-05-18T06:28+0200", "vclaim_id": "vclaim-id-7119", "url": "https://www.agi.it/fact-checking/gentiloni_pil_germania_italia-3913456/news/2018-05-18/", "vclaim": "Intervistato dal Tg1 lo scorso 16 maggio, il presidente del Consiglio uscente Paolo Gentiloni ha sostenuto (min. 2.35) che: \u201cnei primi tre mesi [del 2018 n.d.r.] abbiamo avuto la stessa identica crescita della Germania\u201d.\n\nSi tratta di un risultato analogo a quello del trimestre immediatamente precedente, che conferma la \u201clieve decelerazione\u201d rispetto alla crescita pi\u00f9 marcata registrata nella prima parte del 2017. Il Pil era infatti cresciuto dello 0,5% nel primo trimestre 2017 e dello 0,4% nel secondo e nel terzo.\n\nVediamo come vanno le cose in Germania. Secondo Destatis, l\u2019istituto di statistica tedesco, la crescita del Pil nel primo trimestre \u2013 sempre espresso in valori concatenati con anno di riferimento 2010 \u2013 \u00e8 stata dello 0,3%. Dunque \u00e8 vero, come afferma Gentiloni, che la crescita economica nei primi tre mesi di Roma e Berlino sia stata identica.\n\nSi tratta per\u00f2 di un dato che, per il Paese centroeuropeo, \u00e8 stato notato come particolarmente negativo, cosa che non si pu\u00f2 dire dell\u2019Italia. La crescita della Germania \u00e8 la peggiore dal terzo trimestre 2016. \u00c8 considerata al di sotto delle aspettative dagli osservatori internazionali: una \u201cpartenza incespicante\u201d e \u201cun occhio nero\u201d, secondo Carsten Brzeski, capo economista di IGN per la Germania.\n\nSe infatti andiamo a guardare le ultime previsioni economiche della Commissione europea \u2013 pubblicate il 3 maggio \u2013 la crescita del Pil prevista nel primo trimestre 2018 era dello 0,2% per l\u2019Italia e dello 0,5% per la Germania. Dunque, se noi abbiamo fatto un po\u2019 meglio delle aspettative, Berlino ha fatto peggio.\n\nGentiloni ha ragione nel sostenere che nei primi tre mesi del 2018 la crescita del Pil italiana e quella tedesca siano identiche: +0,3%. Tuttavia il dato della Germania \u00e8 ritenuto al di sotto delle aspettative. Nel corso dell\u2019anno si prevede che Berlino recuperi terreno, andando a chiudere con un Pil in crescita del 2,3%, mentre l\u2019Italia dovrebbe fermarsi al +1,5% (record negativo della Ue). Si tratta quindi di un\u2019affermazione corretta ma meno incoraggiante di quanto possa sembrare a prima vista.", "lang": "it"}