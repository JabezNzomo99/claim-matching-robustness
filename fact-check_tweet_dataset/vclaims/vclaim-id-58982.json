{"title": "Czy w jednej ze szk\u00f3\u0142 w Wa\u0142brzychu wydawano niewa\u017cne karty do g\u0142osowania? PKW: by\u0142 jeden taki przypadek", "subtitle": "Na Facebooku pojawi\u0142y si\u0119 informacje, \u017ce w lokalu wyborczym jednej ze szk\u00f3\u0142 w Wa\u0142brzychu by\u0142y wydawane nieostemplowane karty wyborcze. Jak informuje Pa\u0144stwowa Komisja Wyborcza to nie do ko\u0144ca jest prawda, poniewa\u017c w szkole dosz\u0142o tylko do jednego takiego przypadku.", "author": "sprawdzam.afp.com", "date": "2020-07-14T14:19:45+02:00", "vclaim_id": "vclaim-id-58982", "url": "https://sprawdzam.afp.com/czy-w-jednej-ze-szkol-w-walbrzychu-wydawano-niewazne-karty-do-glosowania-pkw-byl-jeden-taki", "vclaim": "Czy w jednej ze szk\u00f3\u0142 w Wa\u0142brzychu wydawano niewa\u017cne karty do g\u0142osowania? PKW: by\u0142 jeden taki przypadek\n\nNa Facebooku pojawi\u0142y si\u0119 informacje, \u017ce w lokalu wyborczym jednej ze szk\u00f3\u0142 w Wa\u0142brzychu by\u0142y wydawane nieostemplowane karty wyborcze. Jak informuje Pa\u0144stwowa Komisja Wyborcza to nie do ko\u0144ca jest prawda, poniewa\u017c w szkole dosz\u0142o tylko do jednego takiego przypadku.\n\nPosty pojawi\u0142y si\u0119 na Facebooku w niedziel\u0119 12 lipca (1, 2). Czytamy w nich, \u017ce w jednej ze szk\u00f3\u0142 podstawowych w Wa\u0142brzychu wydawane by\u0142y niewa\u017cne karty do g\u0142osowania. poniewa\u017c mia\u0142y tylko jedn\u0105, a nie dwie piecz\u0105tki.\n\nNa niewyra\u017anym zdj\u0119ciu wida\u0107, \u017ce jedna z kart rzeczywi\u015bcie nie ma podbitej piecz\u0105tki.\n\nU\u017cytkownicy w komentarzach pisali m.in. \u017ce cz\u0142onkowie komisji powinni by\u0107 ukarani za wydawanie niewa\u017cnych kart. Apelowali r\u00f3wnie\u017c o ostro\u017cno\u015b\u0107 i zwracanie uwagi, jakie karty dostaj\u0105.\n\nInni natomiast wskazywali, \u017ce takie przypadki czasem mog\u0105 mie\u0107 miejsce i radzili, by takie sytuacje zg\u0142asza\u0107 w komisji.\n\nCzy w Wa\u0142brzychu by\u0142y wydawane niewa\u017cne karty?\n\nJak uda\u0142o nam si\u0119 ustali\u0107, w niedziel\u0119 podczas drugiej tury wybor\u00f3w prezydenckich wydano jedynie jedn\u0105 nieostemplowan\u0105 kart\u0119 wyborcz\u0105. - W obwodzie nr 50 w Wa\u0142brzychu komisja wyj\u0119\u0142a z urny jedn\u0105 niewa\u017cn\u0105 kart\u0119 bez piecz\u0119ci obwodowej komisji wyborczej - m\u00f3wi Joanna Kazanowicz, dyrektor Delegatury Krajowego Biura Wyborczego w Wa\u0142brzychu.\n\n- To by\u0142 b\u0142\u0105d ludzki. Kto\u015b zrobi\u0142 zdj\u0119cie i plotka si\u0119 rozesz\u0142a, jakoby wszystkie karty by\u0142y nieostemplowane - dodaje Kazanowicz.\n\nTo, \u017ce w niedziel\u0119 podczas drugiej tury wybor\u00f3w prezydenckich wydano jedn\u0105 nieostemplowan\u0105 kart\u0119 potwierdza r\u00f3wnie\u017c protok\u00f3\u0142 z obwodowej komisji wyborczej nr 50 w Wa\u0142brzychu. Publikujemy go poni\u017cej:\n\nJak informuj\u0105 organizacje pozarz\u0105dowe wszelkie nieprawid\u0142owo\u015bci, kt\u00f3re mia\u0142y miejsce podczas g\u0142osowania, takie jak zbyt p\u00f3\u017ane otrzymanie pakietu wyborczego, brak piecz\u0105tek na kartach wyborczych czy inne utrudnienia, mo\u017cna zg\u0142asza\u0107 do czwartku.\n\nDzia\u0142acze organizuj\u0105 si\u0119 na Facebooku i pomagaj\u0105 ch\u0119tnym zg\u0142asza\u0107 takie sytuacje.\n\nWe wtorek Cezary Tomczyk, szef sztabu Koalicji Obywatelskiej poinformowa\u0142, \u017ce komitet wyborczy Rafa\u0142a Trzaskowskiego przygotowuje protest wyborczy, a tak\u017ce stron\u0119 internetow\u0105, gdzie wszyscy b\u0119d\u0105 mogli znale\u017a\u0107 formularze w razie zg\u0142aszania nieprawid\u0142owo\u015bci podczas wybor\u00f3w oraz pomoc prawn\u0105 i logistyczn\u0105.\n\nWzory protest\u00f3w mo\u017cna r\u00f3wnie\u017c znale\u017a\u0107 na stronie Helsi\u0144skiej Fundacji Praw Cz\u0142owieka, a tak\u017ce Watchdog Polska.\n\nJakie mog\u0105 by\u0107 konsekwencje z\u0142o\u017cenia protestu wyborczego?\n\nZasadny protest wyborczy mo\u017ce doprowadzi\u0107 do stwierdzenia niewa\u017cno\u015bci wyboru prezydenta. O wa\u017cno\u015bci wyboru rozstrzyga, w drodze uchwa\u0142y, S\u0105d Najwy\u017cszy na podstawie sprawozdania z wybor\u00f3w przedstawionego przez Pa\u0144stwow\u0105 Komisj\u0119 Wyborcz\u0105 oraz po rozpoznaniu protest\u00f3w. Uchwa\u0142a ta powinna zosta\u0107 wydana w ci\u0105gu 21 dni od dnia podania wynik\u00f3w wybor\u00f3w do publicznej wiadomo\u015bci przez Pa\u0144stwow\u0105 Komisj\u0119 Wyborcz\u0105 - czytamy w informatorze HFPC.", "lang": "pl"}