{"title": "30 prosent har hatt reall\u00f8nnsnedgang siden 2013", "subtitle": "De med lavest l\u00f8nn har g\u00e5tt mest ned.", "author": "www.faktisk.no", "date": null, "vclaim_id": "vclaim-id-51210", "url": "https://www.faktisk.no/faktasjekker/ewZ/30-prosent-har-hatt-reallonnsnedgang-siden-2013", "vclaim": "Da Arbeiderpartiet la fram sitt alternative statsbudsjett ble nestleder Hadia Tajik invitert til debatt med Henrik Asheim (H) i NRKs Politisk kvarter. I et resonnement der hun forsvarte et forslag om redusert foreldrebetaling i barnehager, sa Tajik dette:\n\n\u2013 De seks siste \u00e5rene har nesten 30 prosent av l\u00f8nnsmottakerne opplevd at reall\u00f8nnen deres har g\u00e5tt ned. L\u00f8nnen deres har blitt mindre verdt.\n\nEr det riktig at reall\u00f8nnen til nesten 30 prosent av l\u00f8nnsmottakerne har g\u00e5tt ned siden 2013?\n\nN\u00e5r vi sp\u00f8r Hadia Tajik om hva som er grunnlaget for p\u00e5standen, viser hun til en graf i den s\u00e5kalte ulikhetsmeldingen som Regjeringen la fram i v\u00e5r. Grafen viser utviklingen av inntekt etter skatt i ulike inntektsgrupper, s\u00e5kalt desilfordelt. Hun presiserer at hun uttaler seg om utviklingen fra 2013, da Solberg-regjeringen overtok.\n\nI p\u00e5standen uttaler Tajik seg om l\u00f8nn, men i dokumentasjonen viser hun til inntekt. L\u00f8nn og inntekt er to begreper som i dagligtalen brukes om hverandre. I statistikken er dette to ulike st\u00f8rrelser.\n\nL\u00f8nn er betaling for arbeid i et ansettelsesforhold.\n\nInntekt omfatter mer enn l\u00f8nn. Her inkluderes n\u00e6ringsinntekter, kapitalinntekter, som for eksempel renteinntekter eller aksjeutbytte, samt skattepliktige og skattefrie overf\u00f8ringer. Det siste kan v\u00e6re ulike former for st\u00f8tte eller pensjon.\n\nF\u00f8rst ser vi p\u00e5 de tallene Tajik viser til.\n\nInntekt er alle nye penger du f\u00e5r inn. Noen bor alene, men mange bor ogs\u00e5 sammen med barn eller andre voksne. Livssituasjonen p\u00e5virker b\u00e5de inntektene og skatteniv\u00e5et.\n\nDet er inntekt etter skatt som best beskriver utviklingen i kj\u00f8pekraft. For \u00e5 f\u00e5 sammenliknbare tall justerer Statistisk sentralbyr\u00e5 (SSB) inntektstallene for hele husholdninger etter en fast EU-skala. Utgangspunktet er situasjonen til \u00e9n voksen person som bor alene. For alle andre legges det inn en faktor slik at tallene blir sammenlignbare, opplyser Jon Epland i SSBs seksjon for inntekts- og levek\u00e5rsstatistikk.\n\nHvis vi deler den voksne befolkningen i ti like store grupper, etter inntekt, kan vi si noe om hvordan inntekten har utviklet seg for ulike inntektsgrupper. Hver inntektsgruppe representerer da ti prosent av den voksne befolkningen.\n\n\u2013 I inntektsgruppene 1 og 10 er det mange personer med spesielle livssituasjoner. Rike personer med null i inntekt \u2013 p\u00e5 grunn av underskudd i n\u00e6ring, eller tap ved salg av aksjer \u2013 kan for eksempel havne i gruppe 1. Mens i gruppe 10 finnes personene med landets aller h\u00f8yeste inntekter. De trekker opp snittet veldig, sier Epland i SSB.\n\nSlik er inntektsutviklingen i de ulike inntektsgruppene i 2017-kroner:\n\nDe ferskeste inntektstallene er fra 2017. Vi ser derfor p\u00e5 de fire \u00e5rene fra 2013 til 2017. Av grafen ser vi at gjennomsnittsinntekten var lavere i 2017 enn i 2013 for gruppene som utgj\u00f8r de 40 prosentene av befolkningen som har lavest husholdningsinntekt.\n\nHadde Tajik uttalt seg om inntektsutviklingen fra 2013 til 2017 kunne hun alts\u00e5 tatt i mer enn det hun gjorde. Tajik snakket imidlertid om nedgang i reall\u00f8nn for nesten 30 prosent av l\u00f8nnsmottakerne.\n\nL\u00f8nn er som nevnt et snevrere begrep enn inntekt. Det inkluderer blant annet ikke kapitalinntekter, pensjon eller st\u00f8tteordninger som barnetrygd eller sosialst\u00f8nad.\n\nL\u00f8nn er penger l\u00f8nnsmottakere f\u00e5r utbetalt fra sin arbeidsgiver.\n\nDet er inntekt som er grunnlaget for skatteberegningen. N\u00e5r vi ser p\u00e5 l\u00f8nn m\u00e5 vi se p\u00e5 utviklingen av l\u00f8nn f\u00f8r skatt.\n\nOm vi fordeler l\u00f8nnsmottakere i 10 l\u00f8nnsgrupper, og regner om alle kronebel\u00f8p til 2018-kroner, ser l\u00f8nnsutviklingen fra 2013 til 2018 slik ut:\n\nUnder hver s\u00f8yle st\u00e5r gjennomsnittlig m\u00e5nedsl\u00f8nn f\u00f8r skatt i hver gruppe.\n\nVi ser at l\u00f8nnsutviklingen har en del til felles med inntektsutviklingen. Gjennomsnittlig er det reall\u00f8nnsnedgang i de tre laveste l\u00f8nnsgruppene. I de tre gruppene som utgj\u00f8r de 30 prosent lavest l\u00f8nnede, har reall\u00f8nnen g\u00e5tt ned fra 2013 til 2018.\n\nGrafen under viser hvordan utviklingen har v\u00e6rt \u00e5r for \u00e5r:\n\nAlle grupper opplevde reall\u00f8nnsnedgang i 2016. Det er den s\u00e6rlig d\u00e5rlige l\u00f8nnsutviklingen dette \u00e5ret som gj\u00f8r at den samlede l\u00f8nnsveksten er s\u00e5 svak som den er.\n\nDe med aller lavest l\u00f8nn, l\u00f8nnsgruppe 1, hadde ogs\u00e5 et s\u00e6rlig d\u00e5rlig \u00e5r i 2015. Da hadde disse betydelig reall\u00f8nnsnedgang, mens de andre gruppene hadde flat eller svak positiv utvikling.\n\nHadia Tajik uttalte seg om reall\u00f8nnsvekst, men da hun ble spurt om grunnlaget for p\u00e5standen viste hun til inntekt.\n\nInntekt og l\u00f8nn er to begreper som i dagligtalen blir brukt om hverandre.\n\nI de fire laveste inntektsgruppene - som utgj\u00f8r 40 prosent av den voksne befolkningen - har realinntektene etter skatt utviklet seg negativt fra 2013 til 2017. Det betyr at denne gruppen satt igjen med mindre kj\u00f8pekraft enn de hadde i 2013.\n\nSer vi p\u00e5 l\u00f8nn, er bildet ganske likt. Gruppene som utgj\u00f8r de 30 prosent av l\u00f8nnsmottakerne med lavest l\u00f8nn har reelt g\u00e5tt ned i l\u00f8nn siden 2013.\n\nUansett om vi ser p\u00e5 prisjustert inntekt etter skatt, eller om vi ser p\u00e5 l\u00f8nn justert for prisstiging, s\u00e5 har Hadia Tajik helt rett i at 30 prosent av dem satt igjen med mindre penger enn de gjorde i 2013.", "lang": "no"}