{"title": "Nei, termodynamikken gj\u00f8r ikke menneskeskapte klimaendringer umulig", "subtitle": "Det skal mye energi til for \u00e5 varme opp havet, men det er ikke umulig.", "author": "www.faktisk.no", "date": null, "vclaim_id": "vclaim-id-38442", "url": "https://www.faktisk.no/faktasjekker/xLY/nei-termodynamikken-gjor-ikke-menneskeskapte-klimaendringer-umulig", "vclaim": "16. oktober publiserte Firda.no et leserinnlegg om klimaendringer og hvorfor disse angivelig er i strid med fysikkens lover. Innlegget, som er signert Helge Aspevik, fikk stor spredning p\u00e5 sosiale medier, med flere tusen delinger.\n\nP\u00e5standen om at menneskeskapte klimaendringer ikke er forenlig med fysikkens lover, er ogs\u00e5 blitt fremmet mange ganger tidligere, b\u00e5de i Norge og i verden for \u00f8vrig. Dagsavisen publiserte for eksempel et leserinnlegg med en lignende tittel i 2013 (\u00abKlimateori strider mot fysikk og termodynamikk\u00bb).\n\nDa Faktisk.no startet arbeidet med denne faktasjekken, l\u00e5 innlegget fortsatt tilgjengelig p\u00e5 Firda.nos nettsider. Under arbeidet med faktasjekken har Firda.no fjernet innlegget fra sine nettsider. Innlegget ble avpublisert f\u00f8r Faktisk.no tok kontakt med avisen, og ansvarlig redakt\u00f8r Kai Aage Pedersen opplyser at det skjedde p\u00e5 avisens eget initiativ.\n\nDet er fortsatt mulig \u00e5 lese hva som stod i innlegget gjennom Googles cachede versjon, som Faktisk.no har arkivert gjennom Wayback Machine. Redakt\u00f8r Pedersen i Firda skriver til Faktisk.no at avisen hadde gjort en for d\u00e5rlig jobb med \u00e5 faktasjekke innlegget, og at dette er bakgrunnen for at det er fjernet fra avisens nettsider.\n\nI denne faktasjekken skal vi se n\u00e6rmere p\u00e5 p\u00e5standen som fremmes i innleggets tittel: \u00abTermodynamikken gj\u00f8r menneskeskapt global oppvarming umulig\u00bb.\n\nI innlegget skriver Aspevik at det skal mye energi til for \u00e5 varme opp vann. Han skriver blant annet:\n\nHan viser videre til at det skal ekstreme mengder energi for \u00e5 kunne varme opp verdenshavet:\n\nP\u00e5 bakgrunn av dette konkluderer han med at vi har \u00abliten og ingen mulighet til \u00e5 p\u00e5virke klimaet, om vi skal f\u00f8lge termodynamikkens lover\u00bb.\n\nTallene som er gjengitt over, har Aspevik hentet fra et innlegg publisert p\u00e5 det australske nettstedet Quadrant. I en e-post til Faktisk.no skriver Aspevik at dersom man skulle varmet opp hele verdenshavet med \u00e9n varmegrad, m\u00e5tte luften over vannet blitt varmet opp til 4000 varmegrader.\n\nSeniorforsker Bj\u00f8rn Samset i Cicero er b\u00e5de klimaforsker og fysiker (PhD), og b\u00f8r derfor ha gode forutsetninger for \u00e5 uttale seg om b\u00e5de om termodynamikk og klima. Samset skriver til Faktisk.no at Aspeviks innlegg er \u00abnoe av det mer forn\u00f8yelige han har lest p\u00e5 en stund\u00bb.\n\nI sitt fors\u00f8k p\u00e5 \u00e5 motbevise menneskeskapte klimaendringer, har nemlig Aspevik benyttet det sterkeste beviset for at de faktisk finnes, if\u00f8lge Samset.\n\nM\u00e5linger av havet viser at vannmassen fra overflaten og ned til 2000 meter, i snitt er blitt 0,1 grad varmere siden 1960, skriver Samset. Dette tallet er noe h\u00f8yere enn hva tidligere beregninger har vist, skrev Reuters i januar.\n\n\u2013 Det krever, som Aspevik ogs\u00e5 er inne p\u00e5, enormt mye energi \u00e5 f\u00e5 til noe s\u00e5nt. Men i motsetning til innlegget kan vi ikke bare avvise det fordi det virker usannsynlig, skriver Samset til Faktisk.no.\n\nFysikeren viser til at dette er resultat av grundige m\u00e5linger, blant annet fra b\u00f8yenettverket Argo som dekker alle verdenshavene, og flere andre analyser.\n\nFNs klimapanel har estimert at effekten av \u00f8kningen av klimagasser samt endringer i luftforurensing, overflatefarge og andre faktorer har gitt en opphopning av energi p\u00e5 2,29 watt per kvadratmeter siden \u00e5r 1750.\n\n\u2013 Og gjett hva? N\u00e5r det tallet sammenlignes med oppvarmingen av havet, s\u00e5 g\u00e5r det opp, skriver Samset.\n\nDet er ikke mulig \u00e5 forklare hvordan havene kunne bli s\u00e5 raskt varmere uten den forsterkede drivhuseffekten, opplyser han.\n\n\u2013 I dette tilfellet forteller termodynamikken oss noe helt fundamentalt: At \u00abglobal oppvarming\u00bb bare er et annet navn p\u00e5 en voldsom \u00f8kning av energi lagret i klimasystemet, og dessuten at energiregnestykket faktisk g\u00e5r opp.\n\nAspevik bommer alts\u00e5 ikke n\u00e5r han p\u00e5peker at det skal mye energi til for \u00e5 endre havtemperaturen.\n\n\u2013 Der han tr\u00e5r feil er n\u00e5r han konkluderer med at dette ikke g\u00e5r an. Det gj\u00f8r det dessverre. Han har selv bevist hvor ekstrem den menneskeskapte globale oppvarmingen faktisk er.", "lang": "no"}