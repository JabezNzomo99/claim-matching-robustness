{"title": "Salvini ha ragione sull\u2019uso del contante in Europa", "subtitle": "", "author": "pagellapolitica.it", "date": null, "vclaim_id": "vclaim-id-56315", "url": "https://pagellapolitica.it/dichiarazioni/8656/salvini-ha-ragione-sulluso-del-contante-in-europa", "vclaim": "Aiutaci a migliorare Pagella Politica! Partecipa al nostro breve sondaggio (servono 5 minuti), del tutto anonimo. Potremo conoscere meglio il nostro pubblico, migliorare quello che facciamo e come lo facciamo\n\nL\u2019affermazione \u00e8 corretta ma sono necessarie alcune considerazioni ulteriori. Per prima cosa vediamo che cosa sta criticando in particolare Salvini.\n\nSalvini con le sue parole sta criticando la norma introdotta dall\u2019attuale governo con l\u2019art. 18 del cosiddetto \u201cdecreto fiscale\u201d (d.l.124/2019) che, modificando una legge preesistente (art. 49 del d.lgs. 231/2007), ha disposto l\u2019abbassamento della soglia del contante da 3 mila a 2 mila euro dal 1\u00b0 luglio 2020 e a mille euro dal 1\u00b0 gennaio 2022 (abbiamo spiegato in questa nostra analisi la storia \u201caltalenante\u201d del tetto ai contanti in Italia). Lo scopo dichiarato \u00e8 quello di contrastare l\u2019evasione fiscale, facilitata dall\u2019uso del contante che per sua natura \u00e8 difficilmente tracciabile.\n\nUna \u00abfollia\u00bb secondo Salvini, anche se bisogna notare che la sanzione era gi\u00e0 in vigore in precedenza \u2013 anche quando il segretario della Lega era al governo come ministro dell\u2019Interno e vicepremier \u2013 relativamente alla soglia di 3 mila euro (e il minimo della sanzione era, specularmente, di tremila euro).\n\nSe nei Paesi dell\u2019Est le soglie sono pi\u00f9 elevate di quelle di cui si discute in Italia (15 mila euro in Polonia e Croazia, 14 mila euro in Repubblica Ceca, circa 5 mila euro in Slovacchia e Bulgaria: fa eccezione la Romania con un tetto di circa 2 mila euro), negli altri Paesi la situazione \u00e8 simile a quella italiana. In Francia il limite \u00e8 a mille euro, come anche in Portogallo, in Grecia 1.500 euro, in Spagna 2.500 euro e in Belgio 3 mila euro.\n\nMa questa frattura tra Paesi che hanno o meno un tetto al contante, \u00e8 in qualche modo giustificata dai tassi di evasione fiscale? Se guardiamo ai dati la risposta \u00e8 s\u00ec, e l\u2019Italia \u00e8 il Paese dove la situazione \u00e8 peggiore.\n\nIl tetto al contante \u00e8 una misura che viene presa esattamente allo scopo di ridurre l\u2019evasione fiscale. L\u2019articolo 18 del decreto-legge 124/2019 di cui abbiamo parlato in apertura di articolo \u00e8 inserito nel Capo I della legge intitolato \u00abMisure di contrasto all\u2019evasione fiscale e contributiva ed alle frodi fiscali\u00bb.\n\nGuardiamo allora all\u2019evasione fiscale nei Paesi europei, e calcoliamo la sua percentuale sul Pil. I dati necessari sono contenuti in un paper della societ\u00e0 britannica di gennaio 2019 (ripreso anche all\u2019interno della relazione sui reati finanziari, l'evasione fiscale e l'elusione fiscale approvata dal Parlamento europeo nel marzo 2019) e fanno riferimento al 2015.\n\nNessuno dei Paesi citati da Salvini ha un\u2019evasione fiscale che supera il 5 per cento del Pil. La Germania, che \u00e8 il Paese con la percentuale pi\u00f9 alta tra quelli menzionati dal leader leghista, arriva al 4,1 per cento. La Svezia al 3,8 per cento, Austria al 3,7 per cento e il Regno Unito al 3,4 per cento.\n\nI Paesi che hanno imposto un tetto al contante hanno invece tutti percentuali superiori al 5 per cento, chi di poco (come Francia, 5,4 per cento, e Spagna, 5,6 per cento) e chi di molto, come la Romania (10,1 per cento), la Grecia (11,3 per cento) e proprio l\u2019Italia (11,6 per cento).\n\nMatteo Salvini il 23 giugno ha sostenuto che in Germania, Austria, Svezia, Gran Bretagna e tanti altri Paesi europei l\u2019uso del contante non sia limitato. L\u2019affermazione \u00e8 corretta: in nessuno degli Stati citati \u00e8 imposto un tetto ai contanti. Inoltre, molti altri Paesi europei sono in una situazione simile.\n\nD\u2019altro canto \u00e8 per\u00f2 vero che i Paesi citati dal segretario della Lega hanno tutti percentuali di evasione fiscale nettamente inferiori a quella italiana, e inferiori a quelle dei Paesi dove \u00e8 imposto un tetto ai contanti. Tra questi, una dozzina nell\u2019Ue, troviamo peraltro alcuni grandi Stati europei come \u2013 oltre all\u2019Italia \u2013 Francia e Spagna.", "lang": "it"}