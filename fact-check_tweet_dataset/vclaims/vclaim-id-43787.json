{"title": "Bonaccini ha (quasi) ragione sulla dispersione scolastica in Emilia Romagna", "subtitle": "", "author": "pagellapolitica.it", "date": null, "vclaim_id": "vclaim-id-43787", "url": "https://pagellapolitica.it/dichiarazioni/8496/bonaccini-ha-quasi-ragione-sulla-dispersione-scolastica-in-emilia-romagna", "vclaim": "Secondo la definizione dell\u2019Istat, per abbandono scolastico precoce si intende la percentuale di \u00abgiovani di et\u00e0 compresa tra i 18 e i 24 anni che hanno abbandonato gli studi con al pi\u00f9 il diploma di scuola secondaria di primo grado (licenza media), che non sono in possesso di qualifiche professionali regionali ottenute in corsi con durata di almeno 2 anni e che non frequentano corsi scolastici n\u00e9 svolgono attivit\u00e0 formative\u00bb.\n\nLa lotta alla dispersione scolastica \u00e8 uno dei 5 obiettivi [1] decennali della \u201cStrategia Europa 2020\u201d, il documento per una crescita \u00abintelligente, sostenibile e inclusiva\u00bb dell\u2019Unione, adottato nel 2010 dal Consiglio dell\u2019Ue su proposta della Commissione. Con questo testo l\u2019Ue si \u00e8 impegnata \u2013 tra le altre cose \u2013 ad \u00abaffrontare il problema dell\u2019abbandono scolastico precoce, portando il tasso di abbandono scolastico al 10 per cento dall\u2019attuale 15 per cento\u00bb.\n\nNel corso degli anni il divario tra gli Stati membri si \u00e8 ridotto: da pi\u00f9 di 25 punti percentuali nel 2009 (la differenza tra il dato peggiore, di Spagna e Portogallo, pari al 30,9 per cento, e il dato migliore, della Slovacchia, pari al 4,9 per cento) a meno di 15 punti nel 2018 (la differenza tra il dato peggiore, della Spagna, pari al 17,9 per cento, e il dato migliore, della Croazia, pari al 3,3 per cento).\n\nResta tuttavia una grande variet\u00e0 di situazioni, con alcuni Paesi che si trovano ancora lontani dalla soglia del 10 per cento (oltre alla Spagna possiamo citare per esempio Malta, al 17,4 per cento, e la Romania, al 16,4 per cento) e con altri per cui il tasso di abbandono scolastico \u00e8 cresciuto rispetto al 2010 invece che diminuire (\u00e8 il caso di Slovacchia e Svezia, che restano comunque al di sotto della soglia del 10 per cento, e dell\u2019Ungheria, che invece rimane al di sopra).\n\nIn maniera simile a quanto registrato a livello europeo, anche l\u2019Italia presenta grandi differenze territoriali. Secondo i dati Istat, nel 2018 alcune regioni del Mezzogiorno (Sicilia, Sardegna, Puglia, Calabria e Campania) presentavano un tasso di abbandono scolastico superiore al 17 per cento, mentre, allo stesso tempo, altre regioni si trovavano gi\u00e0 al di sotto del 10 per cento fissato dall\u2019Ue (\u00e8 il caso dell\u2019Umbria, del Trentino Alto Adige, del Friuli\u2013Venezia Giulia e dell\u2019Abruzzo).\n\nCi sono cinque regioni che presentano risultati simili a quello dell\u2019Emilia Romagna: il Lazio (l\u201911,3 per cento), la Basilicata (l\u201911,1 per cento), il Molise (11 per cento), il Veneto (11 per cento) e la provincia autonoma di Bolzano (11 per cento). Fanno invece meglio Toscana (10,6 per cento), Marche (10 per cento), Friuli\u2013Venezia Giulia (8,9 per cento), Abruzzo (8,8 per cento), Umbria (6,7 per cento) e la provincia autonoma di Trento (6,7 per cento). Quindi, l\u2019Emilia-Romagna si trova nella met\u00e0 alta della classifica, davanti a 11 Regioni, alla pari con altre tre.\n\nNel 2018 la quota di giovani di et\u00e0 compresa fra i 18 e 24 anni che hanno abbandonato prematuramente la scuola in Emilia-Romagna \u00e8 stata dell'11 per cento. Questo dato \u00e8 migliore rispetto alla media nazionale italiana (14,5 per cento) ed \u00e8 vicino all\u2019obiettivo europeo per il 2020, fissato nel nel 2010 al 10 per cento della popolazione. Bonaccini ha quindi sostanzialmente ragione.\n\nBisogna per\u00f2 aggiungere che la regione guidata dal governatore del Pd non \u00e8 comunque tra le migliori in Italia (\u00e8 settima in questa classifica, alla pari con altre tre regioni), che la riduzione della dispersione scolastica \u00e8 stata leggermente meno marcata in Emilia Romanga rispetto alla media nazionale, e che nel 2018 il dato di questa regione \u00e8 peggiorato di un punto percentuale rispetto al 2017.\n\n[ 1] Gli altri obiettivi sono: portare almeno al 75% il tasso di occupazione delle persone di et\u00e0 compresa tra 20 e 64 anni; investire il 3% del prodotto interno lordo in ricerca e sviluppo; ridurre le emissioni di gas serra almeno al 20%, portare al 20% la quota di energie rinnovabili e aumentare l'efficienza energetica del 20%; ridurre di 20 milioni il numero delle persone a rischio di povert\u00e0 o di esclusione sociale.", "lang": "it"}