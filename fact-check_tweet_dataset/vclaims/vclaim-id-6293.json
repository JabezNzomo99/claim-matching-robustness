{"title": "TV 2 har ikke dekning for \u00e5 p\u00e5st\u00e5 at 60 000 barn blir sl\u00e5tt av foreldrene", "subtitle": "Norges R\u00f8de Kors har regnet ut at 60 000 norske barn utsettes for grov fysisk vold i hjemmet. P\u00e5standen ble uten forbehold videreformidlet av TV 2.", "author": "www.faktisk.no", "date": null, "vclaim_id": "vclaim-id-6293", "url": "https://www.faktisk.no/faktasjekker/9aa/tv-2-har-ikke-dekning-for-a-pasta-at-60-000-barn-blir-slatt-av-foreldrene", "vclaim": "S\u00f8ndag ble sesongens f\u00f8rste episode av TV 2-programmet V\u00e5rt lille land sendt. I programmet forteller komiker Rune Andersen og hans tre s\u00f8stre om barndommen med en alkoholisert og voldelig far.\n\nOgs\u00e5 i TV 2 Nyhetenes 21-sending rett f\u00f8r sesongpremieren p\u00e5 V\u00e5rt lille land, var det fokus p\u00e5 vold mot barn. Nettsaken har tittelen \u00ab60 000 barn blir sl\u00e5tt av foreldrene\u00bb, og i ingressen heter det:\n\nGeneralsekret\u00e6r i Norges R\u00f8de Kors, Bernt G. Apeland, er intervjuet om det h\u00f8ye antallet:\n\n60 000 barn tilsvarer, som Apeland sier, omtrent et helt \u00e5rskull barn i Norge. Kan det virkelig stemme at s\u00e5 mange barn blir sl\u00e5tt av foreldrene, slik TV 2 skriver i tittelen p\u00e5 nettsaken?\n\nDen ferske rapporten som TV 2 henviser til har tittelen \u00abHumanit\u00e6re behov i Norge\u00bb og er utarbeidet av Statistisk sentralbyr\u00e5 (SSB) p\u00e5 oppdrag fra R\u00f8de Kors. R\u00f8de Kors har ogs\u00e5 laget en kortversjon av rapporten kalt \u00abSosial puls\u00bb.\n\nVerken i den originale rapporten eller i kortversjonen st\u00e5r det at 60 000 norske barn vokser opp med vold i hjemmet. Derimot omtales et langt lavere anslag:\n\nSom kilde for dette anslaget oppgis rapporten \u00abSamfunns\u00f8konomiske kostnader av vold i n\u00e6re relasjoner\u00bb, som Vista Analyse utarbeidet for Justis- og beredskapsdepartementet i 2012. I den aktuelle rapporten st\u00e5r f\u00f8lgende:\n\nI tillegg refereres det til R\u00f8de Kors sin rapport til rapporten \u00abVold og overgrep mot barn og unge. Omfang og utviklingstrekk 2007\u20132015\u00bb som Velferdsforskningsinstituttet NOVA publiserte i 2016:\n\nDet var SSB-forsker Anders Barstad som utarbeidet rapporten for R\u00f8de Kors. Han sier til Faktisk.no at han ikke kjenner igjen tallet 60 000:\n\nBarstad husker riktig. I rapporten st\u00e5r det at rundt 63 000 skoleelever mobbes regelmessig. N\u00e5r det kommer til antall barn som utsettes for grov vold av foreldrene sine, viser Barstad til det usikre anslaget i rapporten, alts\u00e5 mellom 8000 og 22 000 barn.\n\nEtter at R\u00f8de Kors-rapporten ble laget har det kommet en offentlig utredning om vold og overgrep mot barn. I tillegg til den allerede omtalte NOVA-rapporten viser barnevoldsutvalget til en intervjuunders\u00f8kelse Nasjonalt kunnskapssenter om vold og traumatisk stress (NKVTS) gjorde blant 16\u201317-\u00e5ringer i 2015. Den viste at 1,7 prosent hadde opplevd grov vold fra foresatte, og at flertallet hadde opplevd det flere ganger.\n\nI saken til TV 2 oppgis alts\u00e5 \u00aben fersk rapport fra R\u00f8de Kors\u00bb som kilde for p\u00e5standen om at 60 000 norske barn vokser opp med vold. N\u00e5r Faktisk.no kontakter R\u00f8de Kors for \u00e5 h\u00f8re hvor i rapporten dette tallet er \u00e5 finne, viser politisk seniorr\u00e5dgiver Per Anders Torvik Langer\u00f8d til statistikk fra Barne- ungdoms- og familiedirektoratet (Bufdir). P\u00e5 deres hjemmeside finner man denne figuren:\n\nBufdir skriver at \u00ab6 prosent har v\u00e6rt utsatt for grov vold fra foreldrene sine\u00bb. Kilden er den samme NOVA-unders\u00f8kelsen som er omtalt i rapporten til R\u00f8de Kors. Men heller ikke i NOVAs rapport kan man finne igjen tallet 60 000. Grunnen er at det er et tall R\u00f8de Kors har kommet fram til selv.\n\nLanger\u00f8d opplyser at organisasjonen har tatt utgangspunkt i at det er i overkant av 1,1 millioner barn i alderen 0\u201318 \u00e5r i Norge. 6 prosent av dette utgj\u00f8r rundt 67 000. R\u00f8de Kors har rundet dette tallet ned til 60 000.\n\nTV 2s reporter Ronny Oksvold bekrefter at 60 000 er basert p\u00e5 R\u00f8de Kors sin utregning, og at redaksjonen ikke har funnet grunn til \u00e5 betvile det. Han viser i tillegg til rapporten \u00abBarns rettigheter i Norge \u2013 2017\u00bb fra Barneombudet. Der st\u00e5r det:\n\nOgs\u00e5 i denne rapporten virker NOVAs unders\u00f8kelse \u00e5 v\u00e6re en viktig kilde. I en e-post til Faktisk.no skriver Oksvold:\n\nIf\u00f8lge b\u00e5de R\u00f8de Kors, TV 2 og Barneombudet utsettes alts\u00e5 60 000 barn for vold av sine egne foreldre. Kilden er NOVAs forskning som sier at 6 prosent av et kull avgangselever i videreg\u00e5ende skole har v\u00e6rt utsatt for grov vold av minst \u00e9n forelder. Men kan man \u2013 basert p\u00e5 dette tallet \u2013 si at 60 000 barn blir sl\u00e5tt av foreldrene?\n\nFaktisk.no har spurt forskerne Kari Stefansen og Svein Mossige, som st\u00e5r bak NOVA-unders\u00f8kelsen. I en e-post skriver de:\n\nI sin unders\u00f8kelse har Stefansen og Mossige definert grov vold som \u00e5 bli sl\u00e5tt med knyttneve eller gjenstand, f\u00e5tt bank eller juling eller \u00abutsatt for noe annet voldelig\u00bb. 6 prosent av 18\u201319-\u00e5ringene oppgir \u00e5 ha opplevd grov vold fra minst \u00e9n forelder, men forskerne vet ikke hvor mange ganger det har skjedd.\n\nTittelen p\u00e5 TV 2s nettsak er \u00ab60 000 barn blir sl\u00e5tt av foreldrene\u00bb. Forskningen som ligger bak tallet p\u00e5 6 prosent, sier ingenting om hvor ofte barna blir utsatt for vold. Noen kan ha opplevd grov vold fra foreldre bare \u00e9n gang, mens andre lever med det til daglig.\n\nTV 2 brukte den samme tittelen da saken ble delt p\u00e5 Facebook. 3000 personer har reagert p\u00e5 posten, og den har blitt delt nesten 300 ganger.\n\nG\u00e5r ikke god for regnestykket\n\nUngdommene som var med i NOVA-unders\u00f8kelsen som R\u00f8de Kors viser til, var 18-19 \u00e5r da de svarte p\u00e5 sp\u00f8rsm\u00e5lene. R\u00f8de Kors har brukt disse resultatene til \u00e5 regne ut forekomsten av vold blant alle barn mellom 0 og 18 \u00e5r. Det kan man ikke n\u00f8dvendigvis gj\u00f8re, if\u00f8lge Stefansen og Mossige:\n\nNOVA-forskerne viser ogs\u00e5 til at de bare har spurt ungdommer som gikk siste \u00e5ret p\u00e5 videreg\u00e5ende skole. Siden det er stort frafall, er ikke tallet 6 prosent n\u00f8dvendigvis representativt for hele populasjonen av 18- og 19-\u00e5ringer.\n\nTV 2 har alts\u00e5 ikke har dekning for \u00e5 si at \u00ab60 000 barn blir sl\u00e5tt av foreldrene\u00bb. Forskerne bak rapporten g\u00e5r ikke god for regnestykket som R\u00f8de Kors har gjort, og som TV 2 videreformidler.\n\nI tillegg viser NOVA-unders\u00f8kelsen at 6 prosent har blitt utsatt for grov vold av mor eller far minst \u00e9n gang. Ved \u00e5 skrive \u00abblir sl\u00e5tt av foreldrene\u00bb, fastsl\u00e5r TV 2 at 60 000 barn jevnlig utsettes for vold hjemme.\n\nLikevel kan ingen med sikkerhet si hvor mange norske barn som opplever vold. Nasjonalt kunnskapssenter om vold og traumatisk stress skal i 2018 gjennomf\u00f8re en unders\u00f8kelse blant ungdom mellom 12 og 16 \u00e5r, for blant annet \u00e5 kartlegge omfanget av vold. Hensikten er \u00e5 f\u00e5 p\u00e5litelige tall over hvor mange barn og unge i Norge i dag som er, eller har v\u00e6rt utsatt for vold og overgrep.\n\nSelv om R\u00f8de Kors og TV 2 ikke har dekning i forskningen de selv viser til for \u00e5 bruke tallet 60 000, vet vi ikke om antallet stemmer eller ikke. Faktisk.no konkluderer derfor med at det faktisk ikke er sikkert om 60 000 barn blir sl\u00e5tt av foreldrene.\n\nDa Faktisk.no tar kontakt med TV 2 for en kommentar, viser Solbr\u00e6kke til en helt annen rapport, som TV 2 ikke nevner i artikkelen sin. TV 2s journalist har i en e-post til Faktisk.no oppgitt statistikk fra Barne-, ungdoms- og familiedirektoratet (Bufdir) som kilde. Bufdir oppgir rapporten Solbr\u00e6kke viser til som \u00e9n av sine kilder. Solbr\u00e6kke skriver f\u00f8lgende i en e-post til Faktisk.no:\n\nSlik Faktisk.no ser det, er flere \u00e5rsaker til at den nevnte rapporten fra Nasjonalt kunnskapssenter om vold og traumatisk stress (NKVTS) ikke dokumenterer TV 2s p\u00e5stand om at \u00ab60 000 barn blir sl\u00e5tt av foreldrene\u00bb:\n\u2022 TV 2 viser kun til R\u00f8de Kors-rapporten i saken som er publisert. I TV 2-saken st\u00e5r det: \u00abIf\u00f8lge en fersk rapport fra Norges R\u00f8de Kors utsettes hele 60 000 norske barn for grov fysisk vold i hjemmet\u00bb. Dermed m\u00e5 man ta utgangspunkt i at tallet TV 2 bruker i tittelen kommer fra R\u00f8de Kors-rapporten, og ikke NKVTS-rapporten.\n\u2022 Tallene fra NKVTS-rapporten Solbr\u00e6kke viser til, og som Faktisk.no har f\u00e5tt p\u00e5 mail av Oksvold, omhandler b\u00e5de det man kaller \u00abmindre alvorlig fysisk vold\u00bb og \u00abalvorlig fysisk vold\u00bb. TV 2s p\u00e5stand omhandler grov fysisk vold. P\u00e5standen kan derfor ikke belegges med tall over opplevd \u00abmindre alvorlig fysisk vold\u00bb.\n\u2022 At 5,1 prosent av mennene og 4,9 prosent av kvinnene i unders\u00f8kelsen som gjengis i NKVTS-rapporten oppgir \u00e5 ha opplevd alvorlig fysisk vold fra foresatte i barndommen, kan heller ikke brukes som dokumentasjon for TV 2s p\u00e5stand. TV 2 p\u00e5st\u00e5r at 60 000 barn blir sl\u00e5tt av foreldrene. Det er ikke det samme som at de har blitt sl\u00e5tt \u00e9n gang i l\u00f8pet av livet.\n\u2022 NKVTS-unders\u00f8kelsen ble gjennomf\u00f8rt blant 4527 personer mellom 18 og 75 \u00e5r. Dette omfatter kvinner og menn f\u00f8dt fra og med 1939 til og med 1995. Tallene i unders\u00f8kelsen viser at langt flere f\u00f8dt mellom 1939 og 1949 (6,5 prosent av kvinnene og 5,9 prosent av mennene) oppga \u00e5 ha opplevd alvorlig vold fra foresatte, enn dem f\u00f8dt mellom 1990 og 1995 (4,7 prosent av kvinnene og 2,7 prosent av mennene).", "lang": "no"}