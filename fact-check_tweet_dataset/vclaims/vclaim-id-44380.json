{"title": "La Bce ha \u201cdato ragione\u201d a Fratelli d\u2019Italia sul tetto al contante?", "subtitle": "", "author": "pagellapolitica.it", "date": null, "vclaim_id": "vclaim-id-44380", "url": "https://pagellapolitica.it/dichiarazioni/8510/la-bce-ha-dato-ragione-a-fratelli-ditalia-sul-tetto-al-contante", "vclaim": "Come abbiamo scritto in passato, una qualche forma di limitazione all\u2019uso del contante esiste in Italia dal 1991, quando era ancora in vigore la lira. Da allora, la soglia \u00e8 stata modificata in numerose occasioni dai vari governi che si sono succeduti. Tra questi vi \u00e8 anche il governo Conte II, che con il cosiddetto \u201cdecreto Fiscale\u201d (n. 124 di ottobre 2019, convertito con la legge n. 157/2019), ha rivisto (art. 18) la soglia attuale, riducendola da 3.000 a 2.000 euro a partire dal 1\u00b0 luglio 2020, e poi a 1.000 euro a partire dal 1\u00b0 gennaio del 2022.\n\nIn questo caso, a dare un parere sulla nuova soglia per l\u2019uso del contante introdotta nel nostro Paese \u00e8 stata la Banca centrale europea. In particolare, il 13 dicembre 2019 la Bce si \u00e8 espressa sulla misura con una lettera firmata da Yves Mersch, vicepresidente del Consiglio di Vigilanza dell\u2019istituto di Francoforte, e indirizzata ai presidenti di Camera e Senato, Roberto Fico e Elisabetta Casellati, e al ministro dell\u2019Economia Roberto Gualtieri.\n\nInnanzitutto, la Bce lamenta di non essere stata consultata dal governo italiano e richiede e di poter esprimere un parere prima dell\u2019approvazione definitiva del provvedimento: \u00abLa Bce evince che il procedimento legislativo di conversione in legge del decreto-legge \u00e8 in fase avanzata. Ci\u00f2 nondimeno la Bce chiede di essere consultata in virt\u00f9 della propria competenza consultiva ai sensi del Tfue\u00bb.\n\nLa \u00abcompetenza consultiva\u00bb a cui si fa riferimento nella lettera \u00e8 sancita da due norme dell\u2019Unione europea. In particolare, dal Trattato di funzionamento dell\u2019Unione europea, citato nel messaggio della Bce, (art. 127 par. 4 del testo consolidato) e, soprattutto, dalla disposizione del Consiglio dell\u2019Unione europea del 29 giugno 1998 (n. 415), in cui si specifica che \u00able autorita\u0300 degli Stati membri consultano la Bce su ogni progetto di disposizioni legislative che rientri nelle sue competenze\u00bb, quindi, tra le altre cose, per \u00able questioni monetarie [e] i mezzi di pagamento\u00bb.\n\nOra, il parere della Banca centrale europea sulle misure decise dagli Stati membri non \u00e8 vincolante, quindi non rispettarlo, o addirittura non chiederlo, non implica alcuna sanzione. Tuttavia l\u2019istituto di Francoforte ritiene doveroso essere consultato in materia fiscale e monetaria. In una Guida stilata nel 2015 ad uso delle autorit\u00e0 dei paesi Ue si legge infatti: \u00abLe autorit\u00e0 legislative nazionali non sono tenute a seguire i pareri della Bce. Ad ogni modo, il sistema stabilito dalla Decisione 98/415/CE \u00e8 concepito per assicurare che la normativa nazionale sia adottata solo dopo il debito esame del parere della Bce\u00bb.\n\nOltre alla questione di metodo, l\u2019Istituto guidato da Christine Lagarde si esprime anche nel merito della norma italiana di limitazione dei pagamenti in contanti, articolando il ragionamento in sette punti. Alla sua base c\u2019\u00e8 il principio secondo cui il denaro contante \u00e8 una parte essenziale del corso monetario dell\u2019euro e, come tale, una limitazione alla sua circolazione deve essere proporzionata (punto quinto della lettera) e tenere conto degli effetti sociali della sua limitazione (punto primo della lettera).\n\nLa Bce ricorda, infatti, che le forme di pagamento alternative al contante richiedono strumenti (per esempio il conto in banca e l\u2019accesso a internet) che non sono gratuiti (come invece lo \u00e8 la carta delle banconote) n\u00e9 accessibili a tutti (punti terzo e sesto). I contanti, si legge invece nella lettera, sono \u00abl\u2019unico metodo di regolamento in denaro di banca centrale e al valore nominale che non consente legalmente di imporre tariffe per il suo utilizzo\u00bb.\n\nPer finire, a beneficio del governo la lettera elenca alcuni pareri (altrettanto critici) espressi dalla Bce a proposito di misure introdotte in Spagna e Grecia, dove sono state fissate soglie rispettivamente di 1.000 e 500 euro per pagamenti tra individui ed esercenti, giudicate dall\u2019Istituto di Francoforte troppo limitanti per il flusso di contante. La Bce invita anche a leggere il parere espresso su una norma di limitazione del contante a 3.000 euro in discussione nei Paesi Bassi, che \u00e8 ritenuta pi\u00f9 adeguata da Francoforte in quanto vincolerebbe solo gli esercenti.\n\nCome abbiamo visto, la lettera della Bce solleva rilievi critici e perplessit\u00e0 relative non al principio della limitazione dei pagamenti in contanti in quanto tale, ma alla proporzionalit\u00e0 della misura e ai suoi reali effetti. I sette punti della missiva non hanno l\u2019obiettivo di chiedere al governo di ritirare il provvedimento, ma chiedono analisi e delucidazioni ulteriori.\n\nSu 28 Stati membri, 12 hanno fissato un tetto all\u2019uso del contante, ma \u00e8 necessario considerare il loro peso specifico. Tra le cinque principali economie europee, i Paesi che limitano il contante sono tre: Francia (1.000 euro), Spagna (2.500 euro) e, appunto, Italia.\n\nInoltre, non tutte le soglie sono restrittive allo stesso modo: in Bulgaria e Slovacchia il limite \u00e8 5.000 euro, in Repubblica Ceca, Croazia e Polonia intorno a 15.000 euro.\n\nLa lettera indirizzata il 13 dicembre dalla Bce alle ministro dell\u2019Economia e ai presidenti di Camera e Senato contiene sette rilievi critici sulla misura introdotta dal governo Conte II il cui senso \u00e8 invitare a riflettere su tutte le conseguenze dell\u2019introduzione di un tetto dei pagamenti contanti a 1.000 euro. Nonostante le perplessit\u00e0, la Bce riconosce che porre un limite al contante \u00e8 possibile per gli Stati membri dell\u2019Ue, ma sostiene sia opportuno ponderare bene i limiti introdotti. La lettera di Francoforte non boccia la misura del governo Conte II, n\u00e9 chiede al governo di ritirarla.", "lang": "it"}