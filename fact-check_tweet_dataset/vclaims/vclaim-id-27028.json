{"title": "Spostare le clausole un po\u2019 pi\u00f9 in l\u00e0", "subtitle": "", "author": "pagellapolitica.it", "date": null, "vclaim_id": "vclaim-id-27028", "url": "https://pagellapolitica.it/dichiarazioni/8176/spostare-le-clausole-un-po-piu-in-la", "vclaim": "\u00abQuando noi siamo arrivati avevamo da disinnescare 12 miliardi e mezzo [di clausole di salvaguardia] solo per il 2019. Poi ce n\u2019erano 19,2 miliardi per il 2020, 19,6 per il 2021. Totale: poco pi\u00f9 di 50 miliardi, esattamente quello che c\u2019\u00e8 adesso per il prossimo biennio\u00bb\n\nSecondo la senatrice del Movimento 5 stelle, l\u2019attuale maggioranza si \u00e8 trovata a dover disinnescare 12 miliardi e mezzo di cosiddette \u201cclausole di salvaguardia\u201d solo per il 2019. \u00abPoi ce n\u2019erano 19,2 miliardi per il 2020, 19,6 per il 2021\u00bb, ha aggiunto Lezzi. \u00abTotale: poco pi\u00f9 di 50 miliardi, esattamente quello che c\u2019\u00e8 adesso per il prossimo biennio\u00bb.\n\nAbbiamo verificato e, al netto di alcune osservazioni, Lezzi ha ragione.\n\nLe clausole di salvaguardia sono un meccanismo di finanza pubblica che negli ultimi anni ha avuto sempre pi\u00f9 importanza per mantenere in ordine il bilancio dello Stato. Il loro scopo infatti \u00e8 quello di far s\u00ec che l\u2019Italia rispetti determinati vincoli economici, stabiliti dalle norme dell\u2019Unione europea.\n\nNel 2011, con i decreti legge 98 e 138, fu l\u2019ultimo governo Berlusconi a introdurre le prime norme di questo tipo: se entro il 2012 non fossero stati trovati nella spesa pubblica 20 miliardi di euro da razionalizzare, sarebbe scattato un taglio lineare di alcune agevolazioni fiscali.\n\nPer il 2020, la crescita prevista per l\u2019Iva era di circa 18,8 miliardi di euro: 6,9 miliardi di euro per l\u2019aumento dell\u2019Iva agevolata (dall\u201911,5 al 13 per cento) e circa 11,8 miliardi di euro per l\u2019aumento dell\u2019Iva ordinaria. Per l\u2019anno successivo, l\u2019aumento previsto superava i 19 miliardi di euro, con l\u2019aliquota dell\u2019Iva agevolata al 13 per cento e quella dell\u2019Iva ordinaria 25 per cento.\n\nInnanzitutto, questi aumenti non sono certi: se con la prossima legge di Bilancio saranno trovate le risorse necessarie per sterilizzare le clausole di salvaguardia, l\u2019Iva e le accise non cresceranno. Una promessa fatta gi\u00e0 diverse volte dal governo negli ultimi mesi.\n\nA differenza della scorsa legislatura, per\u00f2, il problema \u00e8 nel valore delle clausole dei singoli anni. Un conto \u00e8 reperire i soldi per bloccare aumenti per circa 12,5 miliardi di euro (come avvenuto per il 2019), un altro sar\u00e0 trovarne 23 miliardi di euro per il prossimo anno.\n\nSecondo alcuni economisti, come Carlo Cottarelli (direttore dell\u2019Osservatorio Conti pubblici italiani dell\u2019Universit\u00e0 Cattolica), c\u2019\u00e8 poi una sostanziale differenza tra le clausole introdotte dai precedenti esecutivi e quelle approvate dal governo Lega-M5s. In passato, gli aumenti di Iva e accise erano stati previsti per rispettare gli obiettivi comunitari di riduzione del deficit, ossia la differenza tra quando lo Stato incassa e spende ogni anno.\n\nOggi, invece, gli aumenti per il 2020 e 2021 non sono stati inseriti per questo obiettivo, ma per coprire l\u2019aumento della spesa \u2013 e di conseguenza del deficit \u2013 necessaria a finanziare interventi come il reddito di cittadinanza e \u201cquota 100\u201d.\n\nLa ministra per il Sud Barbara Lezzi ha dichiarato che le clausole di salvaguardia stabilite dal governo Conte per il 2020 e il 2021 hanno lo stesso valore di quelle decise dall\u2019esecutivo Gentiloni.\n\nAl netto di alcune osservazioni, l\u2019esponente del M5s ha ragione: per il triennio 2019-2021, a fine 2017 il governo a guida Pd aveva stabilito aumenti complessivi di Iva e accise per un valore di 51,2 miliardi di euro. Per i prossimi due anni, invece, Lega e M5s hanno stabilito aumenti complessivi per un valore simile, pari a 51,6 miliardi di euro.", "lang": "it"}