{"title": "Le tasse calano?", "subtitle": "", "author": "pagellapolitica.it", "date": null, "vclaim_id": "vclaim-id-18668", "url": "https://pagellapolitica.it/dichiarazioni/7444/le-tasse-calano", "vclaim": "Intervistato a , il ministro dell\u2019Economia Pier Carlo Padoan ha difeso le politiche economiche del governo e ha nominato in particolare un dato sulla pressione fiscale, che sarebbe calata di un punto percentuale dal 2013. Vediamo che cosa dicono le statistiche ufficiali.\n\nL\u2019ISTAT registra il dato della pressione fiscale in percentuale del PIL: cio\u00e8 la somma di imposte dirette, imposte indirette, imposte in conto capitale e contributi sociali, in rapporto al Prodotto interno lordo del paese. La rilevazione \u00e8 trimestrale e il dato pi\u00f9 recente riguarda il primo trimestre del 2016, pubblicato\n\nAnche dai dati annuali possiamo vedere che, tra 2015 e 2013, il calo \u00e8 di appena 0,2 punti percentuali. Perch\u00e9 allora il ministro parla di una riduzione dell\u2019un per cento e non delle frazioni decimali dell\u2019istituto di statistica?\n\nLa risposta a questa domanda \u00e8 nel celebre provvedimento che ha destinato 80 euro ai lavoratori dipendenti con redditi medio-bassi, tecnicamente il decreto-legge 24 aprile 2014, n. 66. Intorno alla misura \u00e8 in corso da mesi un dibattito su come debba venire considerata nella contabilit\u00e0 statale, che come vedremo non risparmia neppure l\u2019ISTAT.\n\nLo stesso Ministero dell\u2019Economia, in un comunicato stampa del 2 marzo 2015, aveva provveduto a fare un \u201cricalcolo\u201d. Anche se riconosceva che \u201c le misure statistiche non classificano l\u2019intervento come riduzione del peso fiscale ma come spesa sociale\u201d, il MEF procedeva a considerare i numeri \u201cin termini di effetto concreto per la retribuzione del lavoratore interessato, quindi meno tasse e pi\u00f9 soldi in busta paga\u201d. Secondo i conti ministeriali, quindi, nel 2014 la pressione fiscale era stata del 43,1 e non del 43,5 come calcolato dall\u2019ISTAT.\n\nIl MEF non rilascia una serie alternativa di dati sulla pressione fiscale rispetto a quella dell\u2019istituto nazionale di statistica, ma cita spesso questo calcolo \u201calternativo\u201d: nel Documento di Economia e Finanza (DEF) 2016, per esempio, si trova una tabella che registra la pressione fiscale \u201cal netto del bonus degli 80 euro\u201d: il dato per il 2015 risulta del 42,9 per cento, che sarebbe un calo dello 0,7 per cento rispetto al 2013, e si prevede un\u2019ulteriore riduzione al 42,2 per cento per il 2016: in quest\u2019ultimo caso, nel triennio citato dal ministro si avrebbe una riduzione della pressione fiscale perfino superiore ad un punto percentuale.\n\nSulla questione degli 80 euro \u00e8 interessante il parere del vicedirettore generale della Banca d\u2019Italia, Luigi Federico Signorini, espresso in un\u2019audizione parlamentare del 18 aprile 2016. Nel testo si legge che gli 80 euro, che tecnicamente sono un credito d\u2019imposta, sono da considerarsi una \u201cmisura ibrida\u201d, nonostante siano conteggiati come maggiori spese per effetto delle norme contabili europee. Considerandole come minori entrate (come vorrebbe il MEF) la pressione fiscale italiana \u00e8 stata del 43,6 per cento nel 2012-2013, del 43,2 per cento nel 2014 e del 42,9 per cento nel 2015. Una riduzione, insomma, dello 0,7 per cento, come gi\u00e0 indicato nel DEF 2016.\n\nIl ministro dell\u2019Economia Pier Carlo Padoan ha detto che la pressione fiscale, in Italia, \u00e8 scesa di un punto percentuale dal 2013 per effetto delle misure del governo. Se si considerano i numeri ufficiali certificati da ISTAT, e in accordo alle norme contabili europee, il calo \u00e8 stato molto inferiore: dello 0,4 per cento tra il primo trimestre 2016 e lo stesso periodo del 2013, peraltro con periodi intermedi in cui la pressione fiscale \u00e8 risalita. Se invece consideriamo i famosi 80 euro come una minore entrata e non come una maggiore spesa - come vorrebbe il governo - il calo \u00e8 comunque dello 0,7 per cento tra 2013 e 2015, secondo le stime della Banca d\u2019Italia. Pi\u00f9 vicino, ma comunque non uguale, all\u2019uno per cento indicato dal ministro, a cui diamo un \u201cN\u00ec\u201d per la sua dichiarazione.", "lang": "it"}