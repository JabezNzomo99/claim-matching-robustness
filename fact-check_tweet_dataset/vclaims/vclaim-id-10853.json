{"title": "Berlusconi ha ragione: pi\u00f9 di 500 parlamentari hanno cambiato gruppo", "subtitle": "", "author": "pagellapolitica.it", "date": null, "vclaim_id": "vclaim-id-10853", "url": "https://pagellapolitica.it/dichiarazioni/7972/berlusconi-ha-ragione-piu-di-500-parlamentari-hanno-cambiato-gruppo", "vclaim": "su Rai Uno. Tra le altre cose, durante la trasmissione di Bruno Vespa il leader di Forza Italia ha detto che \u201cin questa legislatura ci sono stati 500 cambi di casacca\u201d, concetto poi ribadito anche sul suo profilo Twitter. Vediamo se \u00e8 vero.\n\nQuelli che Berlusconi definisce \u201ccambi di casacca\u201d sono i cambi di gruppo, e cio\u00e8 la decisione di un parlamentare di uscire da un gruppo parlamentare per entrare in un altro. Uno degli esempi pi\u00f9 eclatanti degli ultimi mesi \u00e8 stata la fuoriuscita dal gruppo del Pd alla Camera di 37 deputati e al Senato di 14 senatori per formare il nuovo gruppo Mdp.\n\nSi tratta di un argomento ricorrente: ce ne eravamo gi\u00e0 occupati nell\u2019ottobre 2015, quando a parlare dell\u2019argomento era stato Luigi Di Maio del M5s. Per controllare la veridicit\u00e0 delle dichiarazioni ci si pu\u00f2 riferire al sito OpenParlamento, curato dall\u2019associazione OpenPolis - lo strumento pi\u00f9 affidabile per registrare il lavoro e il comportamento dei parlamentari durante l\u2019attuale legislatura, che \u00e8 la XVII della storia repubblicana.\n\nIl numero dei parlamentari che ha cambiato gruppo non \u00e8 lo stesso del numero di cambi di gruppo, perch\u00e9 alcuni deputati e senatori hanno mutato pi\u00f9 volte la propria posizione politica in Parlamento. \u00c8 il caso per esempio del senatore Luigi Compagna, che dall\u2019inizio della legislatura ha cambiato gruppo nove volte e oggi \u00e8 in Gal.\n\nL\u2019attuale legislatura, che \u00e8 cominciata nel 2013 e terminer\u00e0 nel 2018, ha visto pi\u00f9 che raddoppiare i cambi di casacca rispetto alla precedente, quando, pur in un periodo travagliato - soprattutto dal 2010 e fino alla caduta del quarto governo Berlusconi - erano stati circa 4 al mese. Ora si attestano invece intorno ai 10. Ma entriamo nel dettaglio.\n\nGli ultimi cambi di gruppo sono quelli della settimana tra fine ottobre e inizio novembre, quando tre senatori si sono iscritti a un gruppo diverso da quello precedente: il presidente del Senato Pietro Grasso, che \u00e8 passato dal Pd al gruppo misto; il vicepresidente del Senato Roberto Calderoli, dalla Lega al Misto; Giovanni Piccoli, che dopo essere stato per tre settimane nel Misto \u00e8 tornato a Forza Italia, con la quale era stato eletto.\n\nCon questi tre sono diventati in totale 533 i cambi di gruppo in Parlamento: 299 alla Camera e 234 al Senato. Il numero di parlamentari \u00e8 invece leggermente inferiore, perch\u00e9, come gi\u00e0 spiegato, la stessa persona in alcuni casi ha cambiato pi\u00f9 volte. Nello specifico a Montecitorio sono stati 204 i deputati a cambiare idea almeno una volta nell\u2019arco della legislatura, cio\u00e8 il 32,38% del totale composto da 630 deputati, mentre a Palazzo Madama si arriva a 138 senatori, ossia il 43,13% dei 320 componenti dell\u2019assemblea (sono inclusi i senatori a vita). Il totale di 342 parlamentari che hanno cambiato casacca corrisponde a pi\u00f9 di un terzo (il 36%) del totale. Nella scorsa legislatura erano stati 120 deputati e 60 senatori, cio\u00e8 il 18,95% di tutto il Parlamento.\n\nSilvio Berlusconi ha ragione a dire che \u201cin questa legislatura ci sono stati 500 cambi di casacca\u201d, anzi il dato che riporta \u00e8 inferiore al totale di 533 cambi di gruppo in Parlamento, diverso naturalmente dal numero di parlamentari coinvolti (342). Per il leader di Forza Italia il verdetto \u00e8 quindi \u201cVero\u201d.", "lang": "it"}