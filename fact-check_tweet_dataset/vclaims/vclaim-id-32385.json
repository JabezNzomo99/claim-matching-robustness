{"title": "Davvero la Ue \u00abnon esiste\u00bb nel contrasto al nuovo coronavirus?", "subtitle": "", "author": "pagellapolitica.it", "date": null, "vclaim_id": "vclaim-id-32385", "url": "https://pagellapolitica.it/dichiarazioni/8534/davvero-la-ue-non-esiste-nel-contrasto-al-nuovo-coronavirus", "vclaim": "\u00abAnche in questo caso l\u2019Unione europea non esiste. Non c\u2019\u00e8 un protocollo sanitario comune, procederemo in ordine sparso e saremo indifesi con le frontiere aperte. [...] Ancora una volta, nel momento cruciale, sorge spontanea la domanda: ma a che serve questa Europa se non ha una linea comune neppure difronte a un\u2019emergenza come questa?\u00bb\n\nha dichiarato a proposito del nuovo coronavirus che \u00abanche in questo caso l\u2019Unione europea non esiste. Non c\u2019\u00e8 un protocollo sanitario comune, procederemo in ordine sparso e saremo indifesi con le frontiere aperte\u00bb. Secondo Meloni insomma \u00e8 lecito chiedersi a che cosa serva questa Europa se in un momento cruciale come questo non \u00e8 in grado di imporre una linea comune.\n\nL\u2019accusa di Meloni, che pure contiene una base fattuale in parte vera, \u00e8 decisamente esagerata. Se le cose stanno cos\u00ec \u00e8 in larga parte perch\u00e9 le competenze in materia di sanit\u00e0 \u00e8 soprattutto degli Stati. Vediamo meglio i dettagli.\n\nCome hanno chiarito in una conferenza stampa il 24 febbraio Janez Lenar\u010di\u010d (commissario alla Gestione delle crisi) e Stella Kyriakides (commissaria alla Sanit\u00e0), l\u2019Unione europea sta seguendo da vicino la vicenda del nuovo coronavirus da diversi giorni. Ad esempio gi\u00e0 a met\u00e0 febbraio era stato raccomandato (min. 1.30) agli Stati membri di rafforzare le misure di pronta risposta.\n\nDurante la conferenza stampa \u00e8 poi stato annunciato (min. 4.00) lo stanziamento di pi\u00f9 di 230 milioni di euro per sostenere le misure di contenimento e prevenzione, la ricerca e la risposta degli Stati membri, nonch\u00e9 l\u2019eventuale rimpatrio di cittadini europei a rischio all\u2019estero.\n\nInoltre fin dai primi giorni della crisi \u00e8 attivo il Centro europeo per la prevenzione e il controllo delle malattie (Ecdc), con funzioni di monitoraggio, assistenza e coordinamento con gli Stati membri. I suoi tecnici \u2013 insieme a quelli dell\u2019Organizzazione mondiale della sanit\u00e0 (Oms) \u2013 arriveranno (min.7.28) in Italia il 25 febbraio.\n\n\u00c8 vero, come afferma Meloni, che non ci sia un protocollo sanitario comune nella Ue, e che le frontiere non siano state generalmente chiuse. L\u2019assenza di un protocollo comune tuttavia dipende dal fatto che gli Stati membri non hanno delegato all\u2019Unione europea le competenze in materia sanitaria, che rimangono di competenza esclusiva degli Stati. Bruxelles pu\u00f2 avanzare dei suggerimenti, ma non pu\u00f2 imporre nessuna specifica decisione.\n\nPi\u00f9 nel dettaglio, la Ue pu\u00f2, in base all\u2019articolo 168 del Trattato sul funzionamento dell\u2019Unione europea (Tfue), agire in maniera complementare rispetto agli Stati, fornendo assistenza economica, operativa e di coordinamento. Cosa che, come appunto riportato dai commissari competenti, sta facendo.\n\nL\u2019accusa di inesistenza \u00e8 esagerata: l\u2019Unione europea si sta muovendo sul tema del virus promuovendo il coordinamento tra Stati, fornendo loro assistenza, monitorando la situazione e stanziando risorse.\n\n\u00c8 poi vero che manchi un protocollo comune, ma questo dipende dal fatto che gli Stati non hanno devoluto la competenza in materia sanitaria alla Ue che, dunque, ha solo funzioni complementari rispetto a quelle degli Stati membri. Allo stesso modo la decisione di sospendere l\u2019accordo di Schengen e di reintrodurre i controlli alle frontiere \u00e8 di competenza statale e non comunitaria. Insomma: quanto dice Meloni \u00e8 in parte vero, ma non dipende dall\u2019inazione dell\u2019Ue quanto dal modo in cui le competenze in materia di sanit\u00e0 sono divise tra Stati e istituzioni comunitarie. Nel complesso per Meloni un \u201cN\u00ec\u201d.", "lang": "it"}