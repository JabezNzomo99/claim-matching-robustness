{"title": "Nei, stadig flere unge dropper ikke ut av skolen", "subtitle": "Blant dem som startet p\u00e5 videreg\u00e5ende i 2011, hadde 14,9 prosent sluttet innen fem \u00e5r. Tallet har aldri v\u00e6rt lavere s\u00e5 lenge SSB har laget statistikk over dette.", "author": "www.faktisk.no", "date": null, "vclaim_id": "vclaim-id-4079", "url": "https://www.faktisk.no/faktasjekker/nNQ/nei-stadig-flere-unge-dropper-ikke-ut-av-skolen", "vclaim": "Onsdag 18. april publiserte N\u00e6ringslivets Hovedorganisasjon (NHO) en Dagbladet-artikkel p\u00e5 Facebook. Artikkelen handlet om at Oslo H\u00f8yre vil teste ut et ekstra skole\u00e5r i den norske grunnskolen.\n\nDet er p\u00e5standen om at \u00abstadig flere unge dropper ut av skolen\u00bb vi skal ta for oss i denne faktasjekken.\n\nFaktisk.no har spurt NHO om dokumentasjon for p\u00e5standen. Senior kommunikasjonsr\u00e5dgiver Marius Saasen Strand svarer f\u00f8lgende:\n\n\u2013 N\u00e5r vi n\u00e5 har g\u00e5tt gjennom tallene p\u00e5 nytt ser vi at v\u00e5r p\u00e5stand er litt upresis. Vi burde heller skrevet: At s\u00e5 mange unge - s\u00e6rlig unge menn - dropper ut av videreg\u00e5ende skole er en av de st\u00f8rste og viktigste utfordringene vi st\u00e5r overfor. Takk for at du gjorde oss oppmerksom p\u00e5 dette. Vi vil n\u00e5 oppdatere v\u00e5r Facebook-post med disse presisjonene.\n\nVidere viser Strand til tall fra SSB som viser at menn som slutter p\u00e5 videreg\u00e5ende har \u00f8kt litt siden 2009/2010 og frem til 2016.\n\n\u2013 Det vi vet er at det er mer frafall blant elever i yrkesfag. Mens 86 prosent av elevene p\u00e5 allmennfag fullf\u00f8rer i l\u00f8pet av fem \u00e5r er andelen 58 prosent for yrkesfagelevene. Det er ogs\u00e5 p\u00e5 yrkesfag at andelen som slutter underveis, er st\u00f8rst \u2013 dette gjelder hver fjerde elev. Selv om p\u00e5standen er litt upresis er likevel samfunnsutfordringen stor. 25 prosent slutter p\u00e5 yrkesfag, og at det i st\u00f8rre grad er menn enn kvinner.\n\nN\u00e5r man skal unders\u00f8ke hvor mange elever som dropper ut av skolen, ser man p\u00e5 andel elever som har sluttet underveis i videreg\u00e5ende oppl\u00e6ring.\n\nI juli i fjor faktasjekket vi en p\u00e5stand om blant annet frafall i skolen fra statsminister Erna Solberg (H):\n\nHer konkluderte vi med at b\u00e5de det registrerte dagsfrav\u00e6ret og frafallet i videreg\u00e5ende skole har blitt lavere etter at frav\u00e6rsgrensen ble innf\u00f8rt, men at det var for tidlig \u00e5 si om dette hadde en sammenheng med innf\u00f8ringen av frav\u00e6rsgrensen.\n\nDet var dermed ogs\u00e5 for tidlig \u00e5 fastsl\u00e5 at frav\u00e6rsgrensen virket.\n\nIf\u00f8lge Utdanningsdirektoratet (Udir) er det offisielle m\u00e5let p\u00e5 gjennomf\u00f8ring av videreg\u00e5ende oppl\u00e6ring at en elev skal ha fullf\u00f8rt og best\u00e5tt innen fem \u00e5r.\n\nTallene til Statistisk sentralbyr\u00e5 (SSB) tar utgangspunkt i elever som startet videreg\u00e5ende oppl\u00e6ring i et bestemt \u00e5r, og status p\u00e5 disse elevene fem \u00e5r etter.\n\nVi kan her se p\u00e5 de samme gjennomf\u00f8ringstallene som vi gjorde i juli, publisert av SSB i juni 2017. Tall for 2012-2017 publiseres ikke f\u00f8r 29. mai, noe som betyr at vi m\u00e5 ta utgangspunkt i m\u00e5lingene frem til 2011-2016.\n\u2022 For kullet som startet i 2011, som er siste m\u00e5lte kull med sikre tall, fullf\u00f8rte 73 prosent med oppn\u00e5dd studie- eller yrkeskompetanse innen fem \u00e5r, det vil si mellom 2011 og 2016.\n\u2022 Blant dem som startet p\u00e5 videreg\u00e5ende i 2011, sluttet 14,9 prosent underveis. 6,4 prosent fullf\u00f8rte, men fikk \u00abikke best\u00e5tt\u00bb.\n\nSlik ser tallene over elever som har sluttet p\u00e5 videreg\u00e5ende underveis i utdanningsl\u00f8pet ut:\n\u2022 Andelen som slutter er p\u00e5 det laveste niv\u00e5et s\u00e5 lenge man har gjennomf\u00f8rt m\u00e5linger.\n\u2022 Andelen som slutter gikk ned fra 15,3 prosent mellom 2010 og 2015 til 14,9 prosent mellom 2011 og 2016.\n\u2022 Andelen var p\u00e5 det h\u00f8yeste blant dem som p\u00e5begynte videreg\u00e5ende oppl\u00e6ring i 1994. Da l\u00e5 den p\u00e5 20,2 prosent.\n\u2022 Legger vi sammen andelen som har sluttet underveis, og andelen som har gjennomf\u00f8rt, men ikke best\u00e5tt, f\u00e5r vi 21,3 prosent. Dette er laveste niv\u00e5 s\u00e5 lenge man har gjennomf\u00f8rt m\u00e5linger.\n\nElever som har fullf\u00f8rt planlagt grunnkompetanse i videreg\u00e5ende er ikke tatt med som egen gruppe i statistikken over. Dersom man tar gjennomf\u00f8ringsgraden blant disse med i regnestykket, som l\u00e5 p\u00e5 2,1 prosent for perioden 2011-2016, er andelen som sluttet underveis i samme periode p\u00e5 12,9 prosent.\n\nMed utgangspunkt i tallene over andel elever i videreg\u00e5ende oppl\u00e6ring som slutter underveis, er det helt feil \u00e5 p\u00e5st\u00e5 at stadig flere unge dropper ut av skolen.\n\nHeller ikke hvis vi ser p\u00e5 tall over antall elever som har sluttet underveis i utdanningen, stemmer p\u00e5standen:\n\nAv tallene over ser vi at 9691 av elevene som p\u00e5begynte videreg\u00e5ende oppl\u00e6ring i 2011 sluttet underveis. Tallet har ikke v\u00e6rt lavere siden 1999-2004.\n\nLegger vi sammen antall elever som har sluttet underveis, og antall som har gjennomf\u00f8rt, men ikke best\u00e5tt, f\u00e5r vi en sum p\u00e5 13 848 elever. Dette er laveste niv\u00e5 s\u00e5 siden 2001-2006.\n\nNHO sier at de heller burde skrevet: \u00abAt s\u00e5 mange unge - s\u00e6rlig unge menn - dropper ut av videreg\u00e5ende skole er en av de st\u00f8rste og viktigste utfordringene vi st\u00e5r overfor\u00bb.\n\nSlik ser tallene ut, fordelt p\u00e5 kj\u00f8nn og studieretning:\n\n\u00c5 oppn\u00e5 yrkeskompetanse med fag- eller svennebrev inneb\u00e6rer et utdanningsl\u00f8p best\u00e5ende av to \u00e5r p\u00e5 skole og to \u00e5r i bedrift, alts\u00e5 en totaltid p\u00e5 fire \u00e5r. Noen yrkesfag inneb\u00e6rer ogs\u00e5 to \u00e5r p\u00e5 skole og 2,5 \u00e5r i bedrift.\n\nOppn\u00e5else av generell studiekompetanse tar totalt tre \u00e5r. I gjennomf\u00f8ringsstatistikken vil alts\u00e5 elever som skal oppn\u00e5 yrkeskompetanse bare m\u00e5les ett \u00e5r etter normert tid, mens de som g\u00e5r allmenn m\u00e5les to \u00e5r etter.\n\nUnder er tall over elever som har fullf\u00f8rt yrkesfag, p\u00e5 normert tid, p\u00e5 mer enn normert tid (innen fem \u00e5r) og innen to \u00e5r etter normert tid:", "lang": "no"}