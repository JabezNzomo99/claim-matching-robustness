{"title": "Nei, VGs meningsm\u00e5ling er ikke \u00abfake news\u00bb og resultatet er ikke tatt ut av l\u00f8se luften", "subtitle": "VG skriver at \u00abKrF-velgere vil ha St\u00f8re-regjering\u00bb. Nettavisens sjefredakt\u00f8r kaller det \u00abfake news\u00bb.", "author": "www.faktisk.no", "date": null, "vclaim_id": "vclaim-id-25936", "url": "https://www.faktisk.no/faktasjekker/Ya7/nei-vgs-meningsmaling-er-ikke-fake-news-og-resultatet-er-ikke-tatt-ut-av-lose-luften", "vclaim": "Etter at KrF-leder Knut Arild Hareide tok til orde for et regjeringssamarbeid med Ap og Sp, har KrF f\u00e5tt mye medieomtale. Partiet er splittet mellom dem som er enige med Hareide, og dem som heller vil forhandle med H\u00f8yre, Frp og Venstre.\n\nEn artikkel i VG med tittelen \u00abSjokkm\u00e5ling for h\u00f8yresiden: KrF-velgere vil ha St\u00f8re-regjering\u00bb har vekket oppsikt. I saken skriver avisen at:\n\nDette if\u00f8lge en m\u00e5ling gjort av Respons Analyse, som er fast leverand\u00f8r av m\u00e5nedlige valgm\u00e5linger for VG. I denne artikkelen forklarer VG selv hvordan m\u00e5lingen er gjennomf\u00f8rt.\n\nI starten av artikkelen problematiserer avisen at det bare er 48 KrF-velgere i utvalget. Daglig leder Thor Gaard Olaussen i Respons Analyse sier at selv om det er f\u00e5 personer som har svart, er likevel utslagene markante.\n\n\u2013 Vi gj\u00f8r signifikanstester. Avstanden mellom de som \u00f8nsker St\u00f8re og de som \u00f8nsker Solberg er s\u00e5 stor at det ikke kan v\u00e6re tilfeldig. Overvekten er betydelig, sier Olaussen til VG.\n\nAt VG baserer saken sin p\u00e5 bare 48 respondenter, har skapt reaksjoner. Blant dem som reagerte var sjefredakt\u00f8r i Nettavisen, Gunnar Stavrum. Han slaktet VGs gjengivelse av m\u00e5lingen i en kommentar med tittelen:\n\nStavrum starter med \u00e5 kritisere medienes gjengivelse av meningsm\u00e5linger generelt, f\u00f8r han g\u00e5r over til \u00e5 kritisere VG spesielt:\n\nEr det riktig \u00e5 kalle VGs sak \u00abfake news\u00bb fordi resultatet av m\u00e5lingen baserer seg p\u00e5 svar fra bare 48 respondenter? Kan man si at VGs p\u00e5stand om at et flertall av KrF-velgerne vil ha en St\u00f8re-ledet regjering, er tatt ut av l\u00f8se luften? Det skal vi se p\u00e5 i denne faktasjekken.\n\nFaktisk.no har f\u00e5tt tilsendt bakgrunnstallene for unders\u00f8kelsen fra VG.\n\nI en e-post til Faktisk.no skriver Stavrum at utgangspunktet for hans kommentar er hvilket etterlatt inntrykk VG skaper med tittelen sin. \u00abKonklusjonen er basert p\u00e5 et utvalg av 48 personer av en populasjon av 123 000 KrF-velgere ved siste valg\u00bb, skriver han.\n\nUtvalget best\u00e5r av 48 personer, av et tilfeldig utvalg p\u00e5 1000 personer, som har svart at de ville stemt p\u00e5 KrF hvis det var stortingsvalg i morgen.\n\nIf\u00f8lge Stavrum er det \u00abmetodisk mange problemer\u00bb ved VGs sak:\n\u2022 De 48 er ikke valgt tilfeldig ut blant KrF-velgere men blant befolkningen totalt sett. Dersom KrF-velgere avviker fra befolkningen for\u00f8vrig, er utvalget systematisk skjevt og ikke tilfeldig.\n\u2022 Utvalget er lite, noe som i seg selv gir en stor feilmargin. Hadde man trukket de 48 tilfeldig blant KrF-velgere ville en vanlig feilmargin (med 95 % konfidensniv\u00e5) v\u00e6rt p\u00e5 14 prosent. Alts\u00e5 hvis resultatet var 50/50, s\u00e5 ville alt innenfor cirka 35/65 prosent v\u00e6rt innenfor konfidensniv\u00e5et \u2013 i klartekst: Man ville ikke visst om det riktige svaret var 35 prosent eller 65 prosent.\n\u2022 Gitt at utvalget er et panel, s\u00e5 kommer en ny problematikk - nemlig selvseleksjon til paneler. Med andre ord: Skiller deltakere i paneler seg fra befolkningen ellers (siden de er villig til gang p\u00e5 gang \u00e5 svare p\u00e5 slike unders\u00f8kelser).\n\nStavrum mener alts\u00e5 at de 48 KrF-velgerne som har svart ikke utgj\u00f8r et tilfeldig utvalg.\n\nSiden det ikke er mulig \u00e5 sp\u00f8rre alle norske velgere om hva de mener hver eneste m\u00e5ned, sp\u00f8r man kun et lite utvalg av dem.\n\nI VG-m\u00e5lingen har Respons Analyse intervjuet 1000 tilfeldige personer via telefon. Disse er ikke del av et panel som intervjues fast over tid. Problematikken Stavrum nevner om at bruk av panelunders\u00f8kelser kan v\u00e6re en feilkilde, er alts\u00e5 ikke relevant her.\n\nIf\u00f8lge Respons Analyse utgj\u00f8r disse personene et representativt utvalg av befolkningen over 18 \u00e5r. Det betyr at de 1000 spurte skal kunne representere hva alle de dr\u00f8yt 3,7 millioner stemmeberettigede i Norge mener.\n\nEtter at svarene er samlet har Respons Analyse vektet svarene i forhold til kj\u00f8nns- og alderssammensetningen i befolkningen, slik at resultatene best skal gjenspeile populasjonen.\n\nMen hva skjer n\u00e5r VG velger \u00e5 vinkle saken sin p\u00e5 svarene fra et lite mindretall KrF-velgere, som her utgj\u00f8r bare 48 personer? Blir det \u00abfake news\u00bb, slik Stavrum hevder?\n\nLangt ifra, if\u00f8lge Bernt Aardal. Han er professor i statsvitenskap ved Universitetet i Oslo og har ledet Valgforskningsprogrammet ved Instiutt for samfunnsforskning siden 1985. Han har akkurat lest Stavrums kommentar n\u00e5r Faktisk.no ringer.\n\n\u2013 \u00c5 kalle dette for fake news er bare tull. Hvis tolkning av meningsm\u00e5linger er fake news, er det mye som er det, sier han.\n\nHan viser til at det er helt normal framgangsm\u00e5te \u00e5 si noe om mindre undergrupper i et st\u00f8rre utvalg slik VG her gj\u00f8r. \u00c5 trekke et utvalg bare av KrF-velgere, er ikke mulig, if\u00f8lge valgforskeren:\n\n\u2013 Vi vet ikke p\u00e5 forh\u00e5nd hvem som sier de vil stemme KrF, s\u00e5 det er helt misforst\u00e5tt at man skal trekke et utvalg bare av KrF-velgere. For \u00e5 treffe p\u00e5 1000 KrF-velgere i en unders\u00f8kelse, m\u00e5tte man kanskje intervjuet 20 000 personer totalt. \u00c5 dele opp materialet slik Respons Analyse har gjort for VG, er derfor helt standard, sier han.\n\nOttar Hellevik er professor emeritus ved Institutt for statsvitenskap p\u00e5 Universitetet i Oslo. Han har skrevet flere b\u00f8ker om tolkning av meningsm\u00e5linger og forskningsmetode.\n\n\u2013 Det er ikke problematisk \u00e5 omtale svarene fra KrF-velgerne slik det er gjort her, sier Hellevik til Faktisk.no.\n\nSelv om KrF-velgerne utgj\u00f8r bare 48 personer, gj\u00f8r ikke dette at utvalget blir skjevt:\n\n\u2013 De er en del av et representativt utvalg, og har f\u00e5tt samme sp\u00f8rsm\u00e5l som de 1000 andre i dette utvalget, forklarer Hellevik.\n\nDet er alts\u00e5 ikke bare de 48 som sier de ville stemt KrF hvis det var valg i morgen som har svart p\u00e5 dette sp\u00f8rsm\u00e5let. Alle de 1000 respondentene \u2013 ogs\u00e5 de som sier de ville stemt p\u00e5 andre partier \u2013 har svart.\n\nStavrum skriver ogs\u00e5 til Faktisk.no at feilmarginen blir stor fordi utvalget er lite.\n\nSiden man aldri sp\u00f8r absolutt hele populasjonen i en meningsm\u00e5ling, vil resultatene alltid ha en viss grad av usikkerhet. For \u00e5 si noe om hvor n\u00f8yaktig resultatet er, kan man gj\u00f8re en utregning for \u00e5 finne feilmarginen.\n\nFeilmarginen angir innenfor hvilke rammer vi kan regne med at resultatet for hele populasjonen vil ligge. I dette tilfellet er populasjonen dem som ville stemt KrF hvis det var valg i morgen. Som en hovedregel kan man si at jo st\u00f8rre utvalget er, jo mindre er feilmarginen.\n\nIf\u00f8lge Aardal har Stavrum et poeng n\u00e5r han p\u00e5peker at et utvalg p\u00e5 48 respondenter er lite. Det betyr imidlertid ikke at resultatene fra unders\u00f8kelsen ikke kan brukes til noe, slik Nettavisens redakt\u00f8r hevder.\n\n\u2013 Stavrum skriver at metodebruken til VG ville st\u00e5tt til stryk p\u00e5 statsvitenskap grunnfag, men her stryker han med glans selv, sier Aardal.\n\nHan sier at resultatet er signifikant. Ottar Hellevik forklarer:\n\n\u2013 Det lave antallet KrF-respondenter betyr at den statistiske usikkerheten blir st\u00f8rre. Men n\u00e5r forskjellen mellom andelene for de to svaralternativene er s\u00e5 stor, er det overveiende sannsynlig at det ogs\u00e5 er en tilsvarende overvekt blant alle KrF-velgere.\n\nFor \u00e5 illustrere dette kan vi regne ut feilmarginen for svaret p\u00e5 sp\u00f8rsm\u00e5let om hvilken regjering respondentene mener KrF b\u00f8r g\u00e5 inn i. Her har alts\u00e5 48 KrF-velgere svart, fordelt p\u00e5 fire svaralternativer:\n\u2022 En flertallsregjering ledet av Erna Solberg med H\u00f8yre, Frp, Venstre og KrF (17 prosent av 48 respondenter).\n\u2022 En mindretalls-regjering ledet av Jonas Gahr St\u00f8re med Ap, Sp og KrF (75 prosent av 48 respondenter).\n\u2022 Ingen av dem (2 prosent av 48 respondenter).\n\nFaktisk.no har bedt seniorforsker Ingunn Fride Tvete og assisterende forskningssjef Anders L\u00f8land i Norsk Regnesentral om \u00e5 regne ut feilmarginen for svaralternativ 1 og 2:\n\nHer er det regnet med et konfidensniv\u00e5 p\u00e5 95 prosent, som betyr at resultatene i 19 av 20 tilfeller vil ligge et sted innenfor feilmarginen. I 5 prosent av tilfellene vil resultatene ligge utenfor. Dette er niv\u00e5et det er vanligst \u00e5 bruke, og ogs\u00e5 niv\u00e5et som er brukt av VG og Respons Analyse.\n\nFeilmarginene er alts\u00e5 store, men forskjellen mellom svaralternativ 1 og 2 er likevel s\u00e5 stor at feilmarginene ikke overlapper hverandre: Det er langt mellom 32,7 prosent og 67,3 prosent.\n\n\u2013 Forskjellen mellom de to gruppene er klart signifikant. Selv om utvalgsst\u00f8rrelsen bare er p\u00e5 48, og faktisk bare 44 har valgt ett av de to regjeringsalternativene, er forskjellen blant de 44 s\u00e5 stor at det trolig ikke skyldes tilfeldigheter, skriver Tvete og L\u00f8land i Norsk Regnesentral i en e-post.\n\nDe er tydelige p\u00e5 at det lave antallet respondenter ikke innvirker p\u00e5 om resultatet er signifikant.\n\n\u2013 S\u00e5 lenge utvalget er trukket tilfeldig og den observerte forskjellen p\u00e5 to grupper er stor nok, kan vi konkludere med at forskjellen er signifikant selv om antall spurte er lavt, skriver Tvete og L\u00f8land.\n\u2022 Unders\u00f8kelsen Respons Analyse har gjennomf\u00f8rt p\u00e5 vegne av VG er ikke en panelunders\u00f8kelse, men gjort via telefon blant et representativt utvalg p\u00e5 1000 personer.\n\u2022 Alle 1000 har svart p\u00e5 sp\u00f8rsm\u00e5let om hvilken regjering de mener KrF b\u00f8r g\u00e5 inn i i l\u00f8pet av h\u00f8sten. VG har trukket ut svarene til de som svarer at de ville ha stemt p\u00e5 KrF dersom det var stortingsvalg i morgen \u2013 48 personer.\n\u2022 17 prosent av de 48 respondentene mener at KrF b\u00f8r g\u00e5 inn i en flertallsregjering ledet av Erna Solberg med H\u00f8yre, Frp, Venstre og KrF.\n\u2022 75 prosent av de 48 respondentene mener at KrF b\u00f8r g\u00e5 inn i en mindretallsregjering ledet av Jonas Gahr St\u00f8re med Ap, Sp og KrF.\n\u2022 Feilmarginene er store, men avstanden mellom dem som \u00f8nsker en St\u00f8re-ledet og dem som \u00f8nsker en Solberg-ledet regjering er s\u00e5 stor at feilmarginene ikke overlapper hverandre. Forskjellen mellom de to gruppene er derfor signifikant.", "lang": "no"}