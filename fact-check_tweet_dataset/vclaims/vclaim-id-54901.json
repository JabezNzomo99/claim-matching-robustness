{"title": "Senza la Lombardia, l\u2019Italia \u00e8 (quasi) come Germania e Danimarca", "subtitle": "", "author": "pagellapolitica.it", "date": null, "vclaim_id": "vclaim-id-54901", "url": "https://pagellapolitica.it/dichiarazioni/8586/senza-la-lombardia-litalia-e-quasi-come-germania-e-danimarca", "vclaim": "\u00abCi sono due Italie: c\u2019\u00e8 la Lombardia, che \u00e8 diventato l\u2019epicentro mondiale dell\u2019epidemia da Covid-19, e c\u2019\u00e8 il resto del Paese, che ha cifre tedesche o danesi\u00bb\n\nRicordiamo che la Lombardia \u00e8 la regione pi\u00f9 popolosa d\u2019Italia, con 10 milioni e 61 mila abitanti su circa 60 milioni e 400 mila.\n\nLe restanti regioni italiane, messe insieme, hanno invece circa 50 milioni e 340 mila abitanti. Qui abbiamo dunque 2,3 casi confermati ogni mille abitanti (un terzo del dato lombardo) e 0,2 deceduti ogni mille abitanti (meno di un quarto del dato lombardo).\n\nQuesta regione, poi, \u00e8 stata una delle prime a registrare dei focolai di nuovo coronavirus in Europa a febbraio ed \u00e8 molto probabile che da qui siano partiti successivamente decine di casi poi accertati in diversi Paesi del mondo.\n\nMa anche se non \u00e8 possibile fare confronti precisi tra le varie regioni delle singole nazioni del mondo (per esempio, alcuni Paesi fanno molti pi\u00f9 tamponi di altri, e dunque rilevano pi\u00f9 casi), altre regioni sono finite per avere numeri simili alla Lombardia. Si tratta comunque di casi eccezionali rispetto al panorama mondiale.\n\nPer esempio, la citt\u00e0 di New York, negli Stati Uniti, con i suoi quasi 8 milioni e 400 mila abitanti \u2013 un numero non troppo distante da quello lombardo \u2013 ha registrato fino ad oggi quasi 140 mila contagiati da nuovo coronavirus e quasi 10 mila morti.\n\nMa al di l\u00e0 di questi confronti approssimativi \u2013 per i quali bisognerebbe tenere conto di molti altri fattori, come per esempio la data di inizio dell'epidemia, la densit\u00e0 abitativa, l\u2019et\u00e0 media e il numero medio di patologie pregresse nella popolazione \u2013 \u00e8 vero che se togliamo dal conto nazionale italiano i dati della Lombardia, abbiamo numeri in linea con quelli della Germania e della Danimarca?\n\nLa Germania ha una popolazione di poco pi\u00f9 di 83 milioni di abitanti. Questo significa che fino ad oggi ha registrato 1,7 casi di contagio confermati ogni mille abitanti (mentre il resto d\u2019Italia senza la Lombardia 2,3) e 0,06 morti ogni mille abitanti (contro lo 0,2 delle regioni italiane, senza la Lombardia).\n\nIn Danimarca invece, con una popolazione di poco pi\u00f9 di 5 milioni e 600 mila abitanti, i casi di contagio confermati sono stati finora 1,4 ogni mille abitanti (anche in questo caso un dato un po\u2019 pi\u00f9 basso di quello dell\u2019Italia senza Lombardia) e i morti da Covid-19 0,07 ogni mille abitanti, un numero simile alla Germania e poco inferiore a quello delle regioni italiane, non contando la Lombardia.\n\nAbbiamo verificato e l\u2019ex presidente del Consiglio ha quasi ragione.\n\nFino ad oggi, la Lombardia ha registrato 6,9 casi di contagio confermati e 1,3 morti ogni mille abitanti, mentre il resto delle regioni italiane numeri decisamente pi\u00f9 bassi: 2,3 contagiati e 0,2 morti ogni mille abitanti.\n\nQuesti dati sono pi\u00f9 in linea con quelli della Germania e della Danimarca rispetto a quelli della Lombardia, anche se sono comunque maggiori rispetto ai due Paesi europei.\n\nIn Germania, fino ad oggi si sono registrati infatti 1,7 casi di contagio confermati e 0,06 morti ogni mille abitanti, mentre in Danimarca 1,4 casi e 0,07 morti.", "lang": "it"}