{"title": "Rispetto a vent'anni fa come sta messo il reddito delle famiglie italiane?", "subtitle": "Secondo\u00a0l'economista Francesco Giavazzi, non \u00e8 cambiato. Abbiamo verificato le sue affermazioni", "author": "www.agi.it", "date": "2018-05-12T07:30+0200", "vclaim_id": "vclaim-id-7000", "url": "https://www.agi.it/fact-checking/reddito_famiglie_italiane-3887088/news/2018-05-12/", "vclaim": "La Pagella Politica di AGI \u2013 Ospite di Piazza Pulita il 10 maggio, il professor Francesco Giavazzi, economista e accademico, ha dichiarato (min. -1h 19m 45s): \"Il reddito pro capite delle famiglie oggi \u00e8 lo stesso di vent\u2019anni fa\", riferendosi naturalmente alle famiglie italiane.\n\nI livelli di reddito italiani non hanno ancora recuperato quanto perso rispetto all\u2019inizio della crisi, ormai una decina di anni fa, e si prevede che non lo faranno ancora per un po\u2019.\n\nNel grafico, che affianca nel report queste considerazioni, si vede chiaramente come il \u201creddito familiare lordo pro capite, aggiustato in termini reali\u201d, fatto 100 nel 1995, \u00e8 cresciuto in modo costante fino al 2007 (quando si avvicin\u00f2 a quota 110), e poi \u00e8 calato negli anni della crisi poco al di sopra di quota 95. Non \u00e8 ancora tornato al livello (100) del 1995.\n\nEurostat, i cui dati riguardano solo l\u2019ultimo decennio e arrivano al 2016, conferma la stessa dinamica. Il reddito familiare lordo aggiustato in termini reali pro capite, fatto 100 nel 2008, era gi\u00e0 in leggero calo rispetto al 2007 \u2013 quando era a 102,27 punti \u2013 ma \u00e8 successivamente sprofondato ai livelli minimi nel 2013 e 2014 (rispettivamente 87,55 e 87,34 punti) per poi risalire solo leggermente nel 2015 e nel 2016 (90,07 e 90,75 punti).\n\nDa tutte le analisi menzionate, e in particolare da quella del Fondo monetario internazionale, risulta che il reddito pro capite delle famiglie sia allo stesso livello \u2013 se non addirittura leggermente inferiore - di vent\u2019anni fa. Dopo essere salito fino dal 1995 al 2007, \u00e8 crollato negli anni della crisi ai livelli di met\u00e0 anni \u201890, e poi non risalito a sufficienza per recuperare quanto perso. Dunque Giavazzi ha ragione.", "lang": "it"}