{"title": "Jo, noen i norsk milj\u00f8bevegelse er imot ACER", "subtitle": "De fleste har imidlertid ikke tatt stilling til ACER, eller er for norsk deltakelse.", "author": "www.faktisk.no", "date": null, "vclaim_id": "vclaim-id-9878", "url": "https://www.faktisk.no/faktasjekker/Q6r/jo-noen-i-norsk-miljobevegelse-er-imot-acer", "vclaim": "Den siste tiden har det v\u00e6rt mye debatt om EUs tredje energimarkedspakke og ACER. Faktisk.no har tidligere skrevet en artikkel som forklarer hva energimarkedspakken og ACER er, samt 9 andre punkter som har v\u00e6rt sentrale i den norske debatten om dette.\n\nNorsk deltakelse i Energimarkedspakken og ACER ble vedtatt av Stortinget tordag 22. mars.\n\nSamme dag ble temaet gjenstand for debatt p\u00e5 NRKs \u00abDebatten\u00bb. Der kom Milj\u00f8partiet de Gr\u00f8nnes (MDG) talsmann Rasmus Hansson med f\u00f8lgende uttalelse:\n\n\u00abIngen i norsk milj\u00f8bevegelse er mot, de fleste er for, og vi inviterer dere til \u00e5 v\u00e6re med oss p\u00e5 \u00e5 st\u00f8tte det som er et superviktig klimaprosjekt, og som dere av en eller annen merkelig grunn n\u00e5 sier nei til.\u00bb\n\nDet er f\u00f8rste del av dette sitatet vi skal se n\u00e6rmere p\u00e5 her.\n\nStemmer det at ingen i norsk milj\u00f8bevegelse er mot ACER og EUs tredje energimarkedspakke?\n\nFungerende kommunikasjonssjef Ida De Rosa i MDG forteller at Hanssons p\u00e5stand bygger p\u00e5 utsagn i mediene fra milj\u00f8organisasjonene, artikler der deres syn kommer frem og direkte kontakt med milj\u00f8organisasjonene.\n\nHun forteller at b\u00e5de WWF, Bellona, Zero og Norsk Klimastiftelse har sagt at de st\u00f8tter ACER, mens Greenpeace, Naturvernforbundet og Framtiden i v\u00e5re hender enten er n\u00f8ytrale, eller ikke har tatt stilling til saken.\n\nBellona er blant organisasjonene som st\u00f8tter norsk medlemskap i ACER og deltakelse i EUs tredje energimarkedspakke. Fagsjef Runa Haug Khoury forteller til Faktisk.no at Bellona lenge har jobbet tett opp mot Brussel, der de ogs\u00e5 har et eget kontor.\n\n\u2013 EU har v\u00e6rt en tidlig p\u00e5driver for bedre klimapolitikk, og vi har v\u00e6rt opptatt av \u00e5 knytte den norske klimapolitikken opp mot EUs st\u00f8rre ambisjoner, sier Khoury til Faktisk.no.\n\nKhoury mener at et systematisk samarbeid med Europa er en viktig faktor for \u00e5 \u00f8ke norsk verdiskaping, fra v\u00e5r rene kraftproduksjon, samtidig som vi bidrar til klimakutt i Europa.\n\n\u2013 Norge er ikke en \u00f8y, og vi har allerede mye utveksling av str\u00f8m i Norden. Slik har det v\u00e6rt i mange \u00e5r allerede, sier hun.\n\nVerdens Naturfond (WWF) er ogs\u00e5 tilhengere av energimarkedspakken og ACER. Presseansvarlig Heidi Katrine Bang i WWF mener at landene i Europa m\u00e5 samarbeide for \u00e5 lykkes med et kraftinfrastruktursystem p\u00e5 tvers av Europa.\n\nBang skriver til Faktisk.no at desto bedre integrert de ulike landenes nettsystemer er, desto lettere er det \u00e5 overf\u00f8re str\u00f8m fra et omr\u00e5de som produserer str\u00f8m, til et omr\u00e5de som ikke gj\u00f8r det.\n\n\u2013 Det gj\u00f8r det lettere \u00e5 erstatte kull med fornybar energi, skriver Bang til Faktisk.no.\n\nZero st\u00f8tter norsk medlemskap i ACER. Mer integrering og felles spilleregler er en forutsetning for vellykket klimapolitikk, skriver de i et innlegg p\u00e5 sine nettsider.\n\nOrganisasjonen mener ogs\u00e5 at norsk vannkraft kan spille en viktig rolle n\u00e5r sol og vindkraft blir mer vanlig i resten av Nord-Europa.\n\nOrganisasjonen argumenterer ogs\u00e5 med at det er viktig at norske myndigheter deltar i diskusjonen, og den videre utviklingen av EUs fremtidige regler for regulering av kraftmarkedene.\n\nNaturvernforbundets leder Silje Ask Lundberg forteller at ACER ble diskutert p\u00e5 forbundets landsm\u00f8te 3. mars. Der ble f\u00f8lgende vedtak fattet:\n\n\u00abNaturvernforbundet tar ikke stilling til tilknytningen til EUs tredje energipakke (ACER).\u00bb\n\nLundberg forteller at begrunnelsen er at de ikke mente at klima og milj\u00f8argumentene var sterke nok til \u00e5 ta stilling til saken. Hun mener saken prim\u00e6rt handler om andre enn temaer enn milj\u00f8.\n\n\u2013 Derfor ans\u00e5 vi det ikke som aktuelt at en milj\u00f8organisasjon som Naturvernforbundet skulle ta stilling til ACER, skriver Lundberg til Faktisk.no.\n\nFramtiden i v\u00e5re hender har ikke tatt standpunkt til energimarkedspakken eller ACER, opplyser nestleder Christoffer Ringnes Styve.\n\n\u2013 Begrunnelsen er at vi vurderer det slik at denne saken i liten grad ber\u00f8rer direkte noen av de sakene vi prioriterer \u00e5 arbeide med, skriver han i en e-post til Faktisk.no.\n\nGreenpeace har ikke tatt stilling til saken. Kommunikasjonssjef Aud Hegli Nordb\u00f8 opplyser imidlertid at organisasjonen p\u00e5 generelt grunnlag er positive til kraftkabler og internasjonalt samarbeid.\n\n\u2013 Vi har falt ned p\u00e5 dette standpunktet fordi vi ikke har hatt muligheten til \u00e5 prioritere \u00e5 jobbe med denne saken, skriver hun til Faktisk.no.\n\nNatur og Ungdom har ikke tatt stilling\n\nLeder Gaute Eiterjord i Natur og Ungdom forteller at organisasjonen ikke har behandlet sp\u00f8rsm\u00e5let om ACER, og derfor ikke har noe demokratisk vedtatt politikk om saken.\n\n\u2013 Slik jeg ser det handler ikke saken f\u00f8rst og fremst om milj\u00f8, men om hvem som skal bestemme, sier Eiterjord til Faktisk.no.\n\nHan mener ikke det har v\u00e6rt hensiktsmessig for organisasjonen \u00e5 bruke mye tid p\u00e5 sp\u00f8rsm\u00e5let, n\u00e5r det i s\u00e5 stor grad dreier seg om ting som ikke har med milj\u00f8politikk \u00e5 gj\u00f8re.\n\nLeder Steinar H\u00f8iback for styringsgruppa i Besteforeldrenes Klimaaksjon opplyser til Faktisk.no at de ikke har tatt standpunkt til sp\u00f8rsm\u00e5let om ACER.\n\n\u2013 Vi er en ren klimaorganisasjon, s\u00e5 dette er litt utenfor det vi driver med. Vi ser at det blir gjort koblinger til ACER og klima, men det kobles ogs\u00e5 opp mot helt andre ting. Derfor har vi valgt \u00e5 sitte rolig i b\u00e5ten, sier H\u00f8iback til Faktisk.no.\n\nDet finnes imidlertid minst \u00e9n norsk milj\u00f8organisasjon som har tatt et klart standpunkt mot ACER. Det er Norges milj\u00f8vernforbund (NMF), med leder Kurt Oddekalv i spissen.\n\n\u2013 At Rasmus Hansson har s\u00e5 d\u00e5rlig oversikt, f\u00e5r v\u00e6re hans problem. Vi er klink imot det. Vi har til og med holdt appell mot ACER, sier Oddekalv til Faktisk.no.\n\nHan viser til at Norge er et at land med vanskelige topografiske forhold, som \u00f8ker kostnadsniv\u00e5et for n\u00e6ringslivet.\n\n\u2013 Vi har noen f\u00e5 konkurransefortrinn. Ett av dem er vannkraft. At vi har billig str\u00f8m er et naturgitt fortrinn, som veier opp for vanskelig transport. Derfor b\u00f8r vi beholde v\u00e5re kraftressurser under full norsk kontroll, sier Oddekalv.\n\nEt klassisk milj\u00f8argument for norsk medlemskap i EUs tredje energimarkedspakke og ACER er at fri handel av str\u00f8m kan gj\u00f8re det lettere \u00e5 bygge ut mer fornybar energi. Oddekalv mener imidlertid at Norge har s\u00e5 lite kraft \u00e5 by p\u00e5, at det ikke vil utgj\u00f8re noen stor forskjell.\n\n\u2013 Verden er mer enn klima\n\nDessuten forteller Oddekalv at NMF prioriterer klassisk naturvern h\u00f8yere enn klimasaken, sammenlignet med en del andre milj\u00f8organisasjoner.\n\n\u2013 Verden er mer enn klima, mange andre har glemt milj\u00f8saken, sier Oddekalv.\n\nHan frykter at norsk ACER-medlemskap vil f\u00f8re til at det bygges ut mer vann- og vindkraft i Norge.\n\n\u2013 Vi kan f\u00e5 en storstilt utbygging av kraft. Jeg t\u00f8r nesten ikke stoppe bilen for \u00e5 g\u00e5 ut og pisse lenger, av frykt for at de skal sette opp en ny demning.\n\nHan vedg\u00e5r at ACER ikke kan tvinge Norge til \u00e5 bygge nye kraftverk.\n\n\u2013 Men det kan f\u00f8re til at kraftselskapene ser seg tjent med \u00e5 gj\u00f8re det. Hvis de f\u00e5r en god pris for \u00e5 selge kraften.\n\nLes ogs\u00e5: 11 punkter om ACER og EUs tredje energimarkedspakke", "lang": "no"}