{"title": "Nei, asyls\u00f8kere f\u00e5r som hovedregel ikke gratis tannbehandling", "subtitle": "Hovedregelen er at voksne asyls\u00f8kere m\u00e5 betale tannbehandling med sine ordin\u00e6re midler \u2013 p\u00e5 lik linje med resten av den voksne befolkningen i Norge.  Det er likevel unntak.", "author": "www.faktisk.no", "date": null, "vclaim_id": "vclaim-id-64101", "url": "https://www.faktisk.no/faktasjekker/NpG/nei-asylsokere-far-som-hovedregel-ikke-gratis-tannbehandling", "vclaim": "En tekst om asyls\u00f8kere og \u00f8konomisk st\u00f8tte til tannbehandling sprer seg p\u00e5 sosiale medier. Den er blant annet delt i Facebook-gruppa Norge F\u00f8rst, der den har f\u00e5tt flere tusen delinger, kommentarer og reaksjoner.\n\nVidere sammenligner den de \u00f8konomiske vilk\u00e5rene for tannbehandling for asyls\u00f8kere opp mot minstepensjonister og studenter.\n\nTeksten p\u00e5st\u00e5r at asyls\u00f8kere f\u00e5r gratis tannbehandling, mens andre i Norge m\u00e5 betale for tannlegebes\u00f8k.\n\nTeksten ble delt av Demokratene-politiker Jan-Ove Fromreide i Facebook-gruppa Norge F\u00f8rst fredag 14. august. Gruppa beskriver seg selv som en gruppe \u00absom verdsetter de verdier v\u00e5re forfedre har kjempet frem og bygget opp\u00bb.\n\nP\u00e5standen har imidlertid dukket opp flere steder og i ulike formater de siste \u00e5rene. I innlegget vises det til en tannlege som heter Beate Liafjell, som skal ha st\u00e5tt fram og fortalt om grov skjevfordeling mellom asyls\u00f8kere og andre.\n\nFaktisk.no har spurt Fromreide om hva som er grunnlaget for p\u00e5standen i Facebook-innlegget han la ut n\u00e5 i august 2020. Han viser da til en artikkel i Oppland Arbeiderblad.\n\nArtikkelen i Oppland Arbeiderblad er fra 2012. Der snakker tannlege Beate Liahjell, og ikke Liafjell, om det hun mener er en skjevfordeling i offentlig st\u00f8tte til tannhelsebehandling.\n\n\u00abHun synes det er urettferdig at for eksempel minstepensjonister ikke f\u00e5r dekket n\u00f8dvendig tannbehandling, mens asyls\u00f8kere og flyktninger i stor grad f\u00e5r dekket tannbehandling\u00bb, heter det i artikkelen.\n\nDette ble grunnlaget for et leserbrev Fromreide skrev i Bergensavisen allerede samme \u00e5r. \u00abDet er absurd at norske slitere som har betalt skatt et helt liv, og som sliter med d\u00e5rlige tenner, skal finne seg i dette. En slik politikk er ikke samfunnet verdig\u00bb, skrev Fromreide. I 2013 fremsatte Fromreide p\u00e5standen p\u00e5 nytt i et leserbrev til VG.\n\nP\u00e5 den tiden var Fromreide listekandidat for Senterpartiet i Ask\u00f8y. Han forlot partiet, if\u00f8lge seg selv etter eget \u00f8nske, etter intern kritikk for \u00e5 ha v\u00e6rt administrator for den kontroversielle Facebook-gruppa \u00abFedrelandet viktigst\u00bb. Gruppa er kjent for \u00e5 diskutere islam- og innvandringsfiendtlige saker.\n\nP\u00e5standen om gratis tannlegehjelp til asyls\u00f8kere ble ogs\u00e5 gjengitt i et hyppig delt Facebook-innlegg i fjor, som vi omtalte i denne artikkelen.\n\nHovedregelen: Alle voksne betaler for tannlege selv\n\nBefolkningens rett p\u00e5 et offentlig tannhelsetilbud er regulert i tannhelsetjenesteloven.\n\nLoven sl\u00e5r fast at alle fylkeskommunene skal s\u00f8rge for at tannhelsetjenester i rimelig grad er tilgjengelig for de som bor der.\n\nN\u00e5r det kommer til betaling for tannbehandling, er loven slik at barn f\u00e5r gratis tannbehandling i den offentlige tannhelsetjenesten.\n\nVoksne m\u00e5 i utgangspunktet betale selv, men det finnes unntak if\u00f8lge en artikkel p\u00e5 Helsenorge.no.\n\nBlant annet finnes det en liste p\u00e5 femten sykdommer/tilstander som gir rett til gratis behandling, skriver Helsedirektoratets \u00f8konomietat Helfo i sin forklaring p\u00e5 Helsenorge.no.\n\nDenne oppdelingen, i hovedregel og unntak, er ogs\u00e5 slik det er for asyls\u00f8kere, opplyser Helsedirektoratet til Faktisk.no.\n\nAsyls\u00f8keres rettigheter og regler til tannbehandling er klargjort i en egen nasjonal veileder fra Helsedirektoratet. Veilederen sl\u00e5r fast at de har samme rettigheter som resten av befolkningen som hovedregel:\n\nI veilederen kommer det fram at voksne asyls\u00f8kere som hovedregel skal betale for sin egen tannbehandling p\u00e5 samme m\u00e5te som den \u00f8vrige befolkningen.\n\nVeilederen ble f\u00f8rste gang utgitt i 2010, men er senere oppdatert b\u00e5de i 2015 og 2018.\n\nAt hovedregelen er slik bekrefter Helsedirektoratet per e-post til Faktisk.no.\n\n\u2013 Flyktninger, asyls\u00f8kere og familiegjenforente som verken omfattes av gruppene som er listet opp i tannhelsetjenesteloven \u00a7 1-3, eller som Stortinget har gitt rettigheter til tannhelsehjelp gjennom budsjettvedtak mv., har ikke rett til tannhelsehjelp i den offentlige tannhelsetjenesten. Disse pasientene m\u00e5 selv opps\u00f8ke tannlege og dekke utgiftene til tannbehandling selv, skriver seniorr\u00e5dgiver Helene Haver i avdeling for kommunale helse- og omsorgstjenester i Helsedirektoratet til Faktisk.no.\n\nOgs\u00e5 for asyls\u00f8kere er det en del unntak \u2013 der den enkelte kan f\u00e5 dekket mer av utgiftene til tannbehandling.\n\nOm utgiftene til tannbehandling viser seg \u00e5 v\u00e6re s\u00e5 store at behandling ikke lar seg gjennomf\u00f8re uten ekstra st\u00f8tte, kan det innvilges tilleggsytelser til asyls\u00f8keren.\n\nDen nasjonale veilederen fra Helsedirektoratet behandler i detalj hvordan dette skal gj\u00f8res. Behandlende tannlege skal ved alt annet enn akutt behandling utarbeide et behandlingsforslag med kostnadsoverslag. Dette skal legges ved s\u00f8knad til Utlendingsdirektoratet (UDI). UDI m\u00e5 ha innvilget ytelse f\u00f8r behandling settes i gang.\n\nUDI skriver i sitt regelverk om slike tilleggsytelser at de vurderes \u00abdersom det er n\u00f8dvendig for en beboers liv og helse, under forutsetning av at tilbud etter folketrygdloven er utnyttet og at frikortordningen er benyttet fullt ut\u00bb.\n\n\u2013 I utgangspunktet gjelder samme regler for asyls\u00f8kere som den \u00f8vrige befolkningen, slik at de m\u00e5 betale for tannbehandling selv, med mindre de tilh\u00f8rer de gruppene tannhelsetjenesteloven oppgir i tannhelsetjenesteloven \u00a7 1-3 bokstav a til e. Beboere i mottak har ofte begrensede \u00f8konomiske midler. Asyls\u00f8kere som bor i mottak, kan derfor f\u00e5 dekket akutt og n\u00f8dvendig tannbehandling dersom de ikke har midler til \u00e5 betale for behandlingen selv med inntekt eller formue, skriver regiondirekt\u00f8r Veronica Mikkelborg i UDI til Faktisk.no\n\nVidere opplyser UDI at det er en egenandel p\u00e5 2000 kr \u00e5rlig for enslige, 3000 kr per familie.\n\nVed tvil kan UDI be fylkestannlegen om vurdering av behandlingsforslaget og kostnadene for uavhengig faglig kontroll f\u00f8r tilleggsytelse innvilges.\n\n\u2013 S\u00f8knaden m\u00e5 dokumentere behovet ved at en tannlege har vurdert at behandlingen er n\u00f8dvendig for liv og helse. UDI kan be en fylkestannlege bekrefte at kostnadsoverslaget er basert p\u00e5 offentlige takster, og skal ellers utgj\u00f8re billigste behandlingsmulighet, skriver UDI til Faktisk.no\n\nDette kan det gis tilleggsytelse til fra UDI, if\u00f8lge veilederen:\n\u2022 De f\u00f8rste seks m\u00e5neder etter registrering i Norge: Beboeren kan s\u00f8ke om tilleggsytelser til akutt tannbehandling, forebyggende tiltak og behandling for \u00e5 begrense skadeutvikling.\n\u2022 Opphold i Norge i mer enn seks m\u00e5neder: Beboeren kan s\u00f8ke om tilleggsytelser til n\u00f8dvendig tannbehandling.\n\u2022 Beboere med endelig avslag p\u00e5 asyls\u00f8knaden kan kun f\u00e5 st\u00f8tte til akutt tannbehandling, uavhengig av oppholdstid i Norge.\n\nRetningslinjene i veilederen begrenser ogs\u00e5 til en viss grad hvor omfattende og dyre tannarbeider det kan gis st\u00f8tte til. Tannproteser som ofte er dyrt kan st\u00f8ttes, men da prioritert til \u00abfronttenner og de fremste jeksler\u00bb.\n\n\u2013 Er det noen tannbehandlinger de uansett ikke kan f\u00e5 dekket?\n\n\u2013 Omfattende protetisk behandling med flere kroner, st\u00f8rre broer, implantater eller tannregulering omfattes ikke av ordningen, skriver Mikkelborg i UDI.\n\nSiden nyhetsartikkelen Fromreide viser til stammer fra Gj\u00f8vik, og omtaler retningslinjer fra fylkestannlegen, har Faktisk.no valgt \u00e5 ta en ekstra sjekk.\n\nEr det slik at det er egne regler for asyls\u00f8kere p\u00e5 Gj\u00f8vik?\n\n\u2013 Nei, det er ikke noen egne regler i Innlandet fylke. Det f\u00f8lger et sentralt regelverk for tannbehandling til asyls\u00f8kere og flyktninger fra Helsedirektoratet, sier fylkestannlege Claes Thorbj\u00f8rn N\u00e6sheim i Innlandet fylkeskommune til Faktisk.no.\n\nGj\u00f8vik l\u00e5 i 2012 i Oppland fylkeskommune, og ligger n\u00e5 i Innlandet fylkeskommune. N\u00e6sheim tror ikke det var egne lokale regler i 2012, men er i alle fall sikker p\u00e5 at det ikke er det n\u00e5.\n\nHan forklarer at de f\u00f8lger de f\u00f8ringene som er kommet fra nasjonalt hold.\n\nEldre betaler selv, men ogs\u00e5 der er det unntak\n\nI Facebook-innlegget og leserbrevene fra Jan-Ove Fromreide sammenlignes det som omtales som gratis tannbehandling for asyls\u00f8kere med hvordan minstepensjonister har det.\n\nFaktisk.no har derfor ogs\u00e5 gjort en kort sjekk av hva som regulerer betaling av tannlegekostnader for eldre.\n\nOgs\u00e5 for minstepensjonister og andre eldre gjelder hovedregelen om at voksne i Norge selv m\u00e5 dekke sine utgifter til tannbehandling.\n\nEn del eldre vil likevel inkluderes i unntakene som gj\u00f8r at det offentlige p\u00e5 ulike m\u00e5ter dekker utgifter til tannbehandling.\n\u2022 eldre som bor i institusjon eller har vedtak om hjemmesykepleie, jmf. tannhelsetjenesteloven \u00a7 1-3\n\u2022 eldre som har sykdommer som omfattes av de femten definerte sykdommene/tilstandene\n\n\u2013 Som voksen m\u00e5 du som hovedregel betale for tannbehandling selv. S\u00e5 er det noen unntak om du faller inn under noen av reglene i lov om tannhelse. Blant annet gjelder det hvis man bor p\u00e5 institusjon for eldre eller langtidssyke, eller har vedtak om hjemmesykepleie, sier fylkestannlege Claes Thorbj\u00f8rn N\u00e6sheim i Innlandet fylkeskommune til Faktisk.no.\n\nHan forteller at eldre og andre voksne som selv ikke har r\u00e5d til \u00e5 betale for tannbehandling n\u00f8dvendig for liv og helse kan s\u00f8ke NAV om st\u00f8tte gjennom sosialhjelpsordningen.", "lang": "no"}