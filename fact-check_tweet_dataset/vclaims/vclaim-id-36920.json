{"title": "Nei, Norge l\u00e5ner ikke ut 300 milliarder til Tyskland og 600 til USA og Japan, til null rente", "subtitle": "Det stemmer at Oljefondet l\u00e5ner ut penger til andre land, men summene i innlegget stemmer ikke. Alle l\u00e5nene er heller ikke inng\u00e5tt til null rente.", "author": "www.faktisk.no", "date": null, "vclaim_id": "vclaim-id-36920", "url": "https://www.faktisk.no/faktasjekker/Goj/nei-norge-laner-ikke-ut-300-milliarder-til-tyskland-og-600-til-usa-og-japan-til-null-rente", "vclaim": "Et skjermbilde fra VGs kommentarfelt er mye delt p\u00e5 Facebook de siste dagene. Skjermbildet viser en kommentar fra en leser som hevder at \u00abNorge l\u00e5ner ut 300 milliarder til Tyskland, ca 600 milliarder til USA og Japan til null rente\u00bb. Flere lesere har spurt Faktisk.no om vi kan se n\u00e6rmere p\u00e5 innlegget.\n\nForfatteren av innlegget i kommentarfeltet skriver at det han kaller \u00abgratisl\u00e5nene\u00bb kommer fra Oljefondet, og at Oljefondet dermed er med p\u00e5 \u00e5 finansiere veier i andre land.\n\nFaktisk.no har funnet igjen det aktuelle innlegget i et av VGs kommentarfelt, samt et lignende innlegg i et annet kommentarfelt, skrevet av samme person.\n\nBasert p\u00e5 de to innleggene, forst\u00e5r vi p\u00e5standene slik:\n\u2022 Norge l\u00e5ner ut 300 milliarder av oljefondet til Tyskland.\n\u2022 Norge l\u00e5ner ut 600 milliarder av oljefondet til USA og Japan, enten totalt eller hver for seg.\n\u2022 Store deler av l\u00e5nene g\u00e5r til \u00e5 finansiere veier i andre land.\n\nStemmer det at Norge l\u00e5ner ut store summer penger til andre land til null rente, slik at landene kan finansiere veier? Det skal vi se n\u00e6rmere p\u00e5 i denne faktasjekken.\n\nOljefondet, som egentlig heter Statens pensjonsfond utland, ble opprettet i 1990. I Oljefondet sparer Norge alle inntekter fra olje og gass, og inntektene som avkastningen av formuen i fondet gir. Hensikten er at oljeinntektene ogs\u00e5 skal komme senere generasjoner til gode.\n\nI Norge bruker vi bare en liten del av Oljefondet hvert \u00e5r. Det er Stortinget som bestemmer hvor mye oljepenger som skal brukes, gjennom statsbudsjettet som legges frem av regjeringen.\n\nSom hovedregel skal vi ikke bruke mer oljepenger enn det som tilsvarer den forventede \u00e5rlige avkastningen, fastsatt til 3 prosent av fondet. Dette kalles handlingsregelen. Imidlertid kan staten bruke mer enn dette n\u00e5r \u00f8konomien g\u00e5r d\u00e5rligere, og mindre enn dette n\u00e5r \u00f8konomien g\u00e5r bra.\n\nI revidert nasjonalbudsjett for 2019 bruker vi dr\u00f8ye 238 milliarder oljekroner. Oljepengebruken ansl\u00e5tt til 2,9 prosent av Oljefondet.\n\nMidlene i Oljefondet plasseres bare i utlandet. Det er blant annet fordi den norske \u00f8konomien kan overopphetes hvis pengene plasseres i Norge. Denne praksisen er foresl\u00e5tt lovfestet av regjeringen, og skal stemmes over p\u00e5 Stortinget i juni.\n\nIf\u00f8lge Norges Bank skal fondet \u00abv\u00e6re investert i de fleste markeder, land og valutaer for \u00e5 f\u00e5 en bred eksponering mot veksten i verdens\u00f8konomien\u00bb.\n\nEn del av investeringene i Oljefondet gj\u00f8res i statsobligasjoner. Statsobligasjoner er et gjeldsbrev. N\u00e5r man kj\u00f8per en statsobligasjon, l\u00e5ner man i praksis ut penger til en stat.\n\nKj\u00f8peren av statsobligasjonen, i dette tilfellet Oljefondet, krever en avtalt rente p\u00e5 l\u00e5net. Denne renten kalles kupongrente.\n\nN\u00e5r Oljefondet kj\u00f8per en statsobligasjon kan avtalen v\u00e6re slik:\n\u2022 Oljefondet kj\u00f8per gjeld via en statsobligasjon fra USA p\u00e5 \u00e9n milliard dollar.\n\u2022 L\u00f8petiden er fem \u00e5r, og kupongrenten er p\u00e5 \u00e9n prosent.\n\u2022 USA skal da betale Oljefondet \u00e9n prosent av l\u00e5net i renter hvert \u00e5r. I dette tilfellet blir det 10 millioner dollar ganger fem \u00e5r. Dette kalles kupong.\n\u2022 Etter fem \u00e5r skal USA betale tilbake \u00e9n milliard dollar til Oljefondet.\n\nIf\u00f8lge Oljefondet var 28 prosent av fondet investert i rentepapirer ved utgangen av f\u00f8rste kvartal i \u00e5r.\n\nAv dette er 53,9 prosent statsobligasjoner. I tillegg kommer blant annet statsrelaterte obligasjoner, og realrenteobligasjoner utstedt av stater.\n\nNorge selger ogs\u00e5 statsobligasjoner, og hadde en statsgjeld p\u00e5 dr\u00f8ye 523 milliarder ved inngangen til 2019. Norge har ikke hatt statsgjeld i utenlandsk valuta siden 2004, if\u00f8lge SSB.\n\nDen senest publiserte oversikten over land, finner vi i Oljefondets kvartalsrapport for f\u00f8rste kvartal 2019. P\u00e5 topp 10-listen over Oljefondets st\u00f8rste obligasjonsbeholdninger er de ni f\u00f8rste plassene stater:\n\u2022 Listen toppes av den amerikanske stat. Der har Oljefondet statsobligasjoner til en verdi av 644 milliarder kroner. Dette er 44 milliarder mer enn det som st\u00e5r i innlegget.\n\u2022 Japan ligger p\u00e5 andreplass. Her er Norges obligasjonsbeholdning p\u00e5 180 milliarder kroner. P\u00e5standen i innlegget kan tolkes som at Norge har l\u00e5nt ut 600 milliarder kroner til Japan, eller som at Norge har l\u00e5nt ut 600 milliarder kroner til Japan og USA totalt. Ingen av delene er riktig.\n\u2022 P\u00e5 tredjeplass finner vi Tyskland. I innlegget st\u00e5r det at Norge har l\u00e5nt Tyskland 300 milliarder. Det er heller ikke riktig. Tallet er 93 milliarder.\n\nHva med renteniv\u00e5et? Stemmer det at pengene l\u00e5nes ut til null rente, slik det st\u00e5r i innlegget?\n\nN\u00e5r man snakker om rente p\u00e5 obligasjoner, er det ulike tall \u00e5 forholde seg til. Det ene er kupongrenten, som er den avtalte renten som obligasjonen selges med n\u00e5r den lanseres. Det er denne som avgj\u00f8r hvilket fast bel\u00f8p, i egen valuta, som skal betales hvert \u00e5r i renteutgifter.\n\nDet andre er yield, regnet om til rente. Yield regnes ut basert p\u00e5 kupong og markedspris. Kort forklart er yield avkastningen som obligasjonen til enhver tid er beregnet \u00e5 gi til den skal l\u00f8ses inn. I motsetning til kupongrenten, endrer yield-renten seg over tid, etter hvordan markedet utvikler seg.\n\nDet er yield som brukes n\u00e5r man m\u00e5ler statsobligasjonenes effektive rente.\n\nKommunikasjonsansvarlig Marthe Skaar i Oljefondet oppgir f\u00f8lgende yield-rente som gjaldt ved utgangen av 1. kvartal i \u00e5r. Tallene gjelder statsobligasjoner med ti \u00e5rs l\u00f8petid:\n\nDet er alts\u00e5 negativ rente p\u00e5 l\u00e5nene som gis til Tyskland og Japan n\u00e5, m\u00e5lt i yield. Renten i USA er positiv. N\u00e5r det gjelder Oljefondets obligasjoner under ett, var snittrenten 2,4 prosent ved utgangen av 2018. Dette gjelder alle obligasjoner, ikke bare statsobligasjoner.\n\nVia Sparebank 1 Markets f\u00e5r vi en historisk oversikt over statsrentene, i yield, p\u00e5 de ulike statsobligasjonene. Slik har renten utviklet seg:\n\nYielden varierer alts\u00e5 over tid. I dag er yieldrenten for statsobligasjoner i USA positiv, mens den er negativ for Tyskland og Japan. Eldre l\u00e5n kan v\u00e6re inng\u00e5tt med positiv rente, avhengig at tidspunktet obligasjonen ble utstedt.\n\nMen hvorfor investeres det fremdeles i statsobligasjoner n\u00e5r renten for tiden er s\u00e5 lav?\n\n\u2013 Noen investorer, som for eksempel Oljefondet, har s\u00e5 mye penger at det ikke er plass til dem i madrassen. Da m\u00e5 de plasseres andre steder. Derfor er man villig til \u00e5 plassere pengene sine uten s\u00e6rlig avkastning, s\u00e5 lenge det er trygt. Da er statsobligasjoner en mulighet, sier Ringholm.\n\nStatsobligasjoner gir nemlig lav risiko sammenlignet med andre investeringer. Dette er fordi det er mindre sannsynlig at stater g\u00e5r konkurs, enn for eksempel selskaper. Likevel finnes det unntak. Verdien p\u00e5 greske statsobligasjoner falt kraftig etter gjeldskrisen i 2010.\n\n\u2013 Oljefondet har et prinsipp om \u00e5 balansere investeringene sine. Deler av fondet investeres med lav risiko, og dermed lav avkastning. Dette gj\u00f8res i rentemarkedet, som for eksempel statsobligasjoner. Andre deler av fondet investeres i eiendom og aksjer, som kan gi h\u00f8yere avkastning, men har h\u00f8yere risiko for tap, forklarer Ringholm.\n\nAt renten er lav betyr likevel ikke at eieren av statsobligasjonen ikke kan tjene penger p\u00e5 den, sier Ringholm. Statsobligasjonene kan nemlig gi avkastning selv om renten er lav eller negativ, s\u00e5 lenge rentene faller enda mer i fremtiden.\n\nDet er fordi en statsobligasjon kan selges videre. En obligasjon med \u00abgammel rente\u00bb som er h\u00f8yere enn markedsrenten, vil v\u00e6re mer verdt i markedet enn de nye statsobligasjonene, som gis med gjeldende markedsrente. I tillegg kan endringer i valutakursen gi avkastning.\n\nI sin seneste kvartalsrapport skriver Oljefondet at japanske statsobligasjoner fikk en avkastning p\u00e5 0,2 prosent f\u00f8rste kvartal i \u00e5r. I lokal valuta var avkastningen 0,8 prosent. Samtidig var statsobligasjonene fra Japan blant dem som hadde st\u00f8rst reduksjon i markedsverdi.\n\nUnder ett hadde statsobligasjonene i Oljefondet en avkastning p\u00e5 2,5 prosent i f\u00f8rste kvartal i \u00e5r.\n\nStemmer det at store deler av l\u00e5nene er brukt til veibygging i andre land, slik det hevdes i innlegget? Enkelte \u00f8konomer har tidligere hevdet at dette er tilfelle.\n\nTorfinn Harding er f\u00f8rsteamanuensis ved Norges Handelsh\u00f8yskole (NHH). Han forteller at l\u00e5n som gis via statsobligasjoner er annerledes enn vanlige l\u00e5n, siden de ikke n\u00f8dvendigvis er \u00f8remerkede til et form\u00e5l. Pengene man betaler for statsobligasjoner g\u00e5r i stedet rett inn i budsjettet til myndighetene i landet som utsteder obligasjonen, og kan brukes der landet selv vil.\n\nDet betyr at l\u00e5nene som Oljefondet har gitt via statsobligasjoner kan g\u00e5 til veiutbygging i andre land, s\u00e5 lenge landene det gjelder bruker penger p\u00e5 vei.\n\n\u2013 Hvis man argumenterer slik, kan man ogs\u00e5 si at pengene har g\u00e5tt til til helse og skole, s\u00e5 lenge landet bruker penger p\u00e5 dette i budsjettene sine, sier Harding.\n\nHarding drar en parallell til den norske oljepengebruken:\n\n\u2013 Penger er penger. F\u00e5r du mer, kan du bruke mer. Det er vanskelig \u00e5 si n\u00f8yaktig hva oljepengene brukes til hvert \u00e5r. De legges jo inn i statsbudsjettet uten \u00f8remerking, forklarer Harding.", "lang": "no"}