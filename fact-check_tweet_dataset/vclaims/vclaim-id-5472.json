{"title": "Det er misvisende \u00e5 hevde at Norway Cup er verdens st\u00f8rste fotballturnering for barn og unge", "subtitle": "Svenkse Gothia Cup har mange flere deltagere enn Norway Cup.", "author": "www.faktisk.no", "date": null, "vclaim_id": "vclaim-id-5472", "url": "https://www.faktisk.no/faktasjekker/w2v/det-er-misvisende-a-hevde-at-norway-cup-er-verdens-storste-fotballturnering-for-barn-og-unge", "vclaim": "I flere \u00e5r har Norway Cup hevdet \u00e5 v\u00e6re \u00abverdens st\u00f8rste fotballturnering for barn og unge\u00bb. P\u00e5 nettsidene deres kan man lese at turneringen satte ny rekord i 2016, da 2199 lag deltok i Norway Cup. Til sammen skal lagene ha spilt rundt 6000 kamper.\n\nTorsdag 5. juli sendte Norway Cup ut en pressemelding om ny TV-rekord:\n\nMed utgangspunkt i disse tallene hevder Norway Cup alts\u00e5 \u00e5 v\u00e6re verdens st\u00f8rste fotballturnering for barn og unge. Det er de ikke alene om. Svenske Gothia Cup skriver nemlig det samme p\u00e5 sine nettsider:\n\nS\u00e5 hvilken turnering er egentlig st\u00f8rst? Norway Cup eller Gothia Cup?\n\nFaktisk.no tar kontakt med Norway Cup, som arrangeres av B\u00e6kkelagets Sportsklubb, og sp\u00f8r hva som ligger til grunn for p\u00e5standen om at de er verdens st\u00f8rste fotballturnering for barn og unge.\n\u2022 Vi sammenligner oss med andre store barneturneringer, som Gothia Cup. Vi har flere lag enn disse \u2013 i \u00e5r har vi per dags dato 1907 p\u00e5meldte lag. Gothia sier selv at de har 1700 lag. Vi baserer utsagnet v\u00e5rt p\u00e5 det de sier selv.\n\u2022 N\u00e5r det gjelder deltagere er dette basert p\u00e5 tidligere \u00e5r, og hvor mange deltagere lagene tar med seg erfaringsmessig. Dette f\u00e5r vi ikke endelig tall p\u00e5 f\u00f8r laglistene er ferdig.\n\u2022 Gothia Cup sier de har flere deltagere, men dette er noe vi ikke kan dobbeltsjekke om stemmer. Men vi baserer v\u00e5rt utsagn p\u00e5 antall lag, da dette er den mest sikre tallet \u00e5 f\u00e5 tak i.\n\u2022 Det er deltagere fra 50 nasjoner (ikke lag \u2013 da er det sneket seg inn en feil der, som vi dessverre ikke oppdaget). Her er det ikke regnet med om det er utenlandske spillere p\u00e5 norske lag.\n\u2022 Antall kamper et basert p\u00e5 tallet fra v\u00e5rt p\u00e5meldingssystem (og kampoppsett).\n\nFor \u00e5 sammenligne de to turneringene tar Faktisk.no utgangspunkt i tallene fra fjor\u00e5rets arrangementer.\n\nFor 2017 opererer Norway Cup med disse tallene:\n\nTall fra Br\u00f8nn\u00f8ysundsregistrene viser at B\u00e6kkelagets sportsklubbs samlede inntekter l\u00e5 p\u00e5 95,1 millioner kroner i 2016, hvorav stevneinntekter fra Norway Cup utgjorde 78,1 millioner kroner.\n\nTilsvarende tall for 2015 var henholdsvis 77,9 og 62,9 millioner kroner. Det samlede \u00e5rsresultatet for klubben var p\u00e5 6,5 millioner kroner i 2016, og 1,9 i millioner i 2015.\n\nI budsjettet for 2018 opererer Norway Cup med ansl\u00e5tte inntekter p\u00e5 73,4 millioner kroner.\n\nI Sverige finnes det som nevnt en annen fotballturnering for barn og unge, som hevder \u00e5 v\u00e6re verdens st\u00f8rste. P\u00e5 sine skriver Gothia Cup f\u00f8lgende:\n\nKommunikasjonssjef i Gothia Cup, Malin Jonson, opplyser at turneringen har rundt 40 000 deltagere hvert \u00e5r. Med deltagere menes b\u00e5de spillere og lagledere. Det er rundt 35 000 spillere som deltar, if\u00f8lge Jonson.\n\nP\u00e5 sp\u00f8rsm\u00e5l om hvordan det kan ha seg at b\u00e5de Norway Cup og Gothia Cup hevder \u00e5 v\u00e6re verdens st\u00f8rste fotballturnering for barn og unge, svarer Jonson f\u00f8lgende:\n\n\u2013 Det kommer an p\u00e5 hvordan man m\u00e5ler. Vi sier at Gothia Cup er verdens st\u00f8rste og mest internasjonale turnering, fordi vi har flest deltagere, flest antall deltagende nasjoner, flest bes\u00f8kende og st\u00f8rst omsetning.\n\nFaktisk.no har spurt Gothia Cup om hvor store inntekter og utgifter turneringen har hatt de siste tre \u00e5rene. Jonson opplyser imidlertid at turneringen dessverre ikke g\u00e5r ut med sitt \u00f8konomiske resultat, men at de regner med en omsetning p\u00e5 91 millioner svenske kroner i 2018. Det tilsvarer 85 millioner norske kroner per 25. juli 2018.\n\n\u2013 Norway Cup har et st\u00f8rre antall lag enn Gothia Cup, men det er fordi de spiller 3 mot 3 i sine yngre klasser, i tillegg til syverlag i noen eldre klasser. Hvis man kun regner ut fra antall lag, er det rett av dem \u00e5 kalle seg den st\u00f8rste turneringen for barn og ungdom. Men p\u00e5 alt annet m\u00e5lbart er Gothia Cup st\u00f8rre, skriver Jonson til Faktisk.no.\n\nFor 2017 opererer Gothia Cup med disse tallene:\n\nDet er riktig at Norway Cup har et h\u00f8yere antall lag enn Gothia Cup. \u00c5rsaken er imidlertid at mange av disse lagene har f\u00e5 spillere, inkludert lag med tre spillere p\u00e5 hvert lag, noe Gothia Cup ikke har.\n\nP\u00e5 grunn av disse forskjellene, gir ikke antallet p\u00e5meldte lag et riktig bilde av turneringenes reelle st\u00f8rrelse. Av samme \u00e5rsak gir antall kamper et tilsvarende misvisende bilde.\n\nEn bedre indikasjon p\u00e5 st\u00f8rrelsen f\u00e5r man ved \u00e5 se p\u00e5 antallet deltagere. Her er Gothia Cup st\u00f8rre enn Norway Cup. Gothia Cup opplyser at de hadde 41 400 deltagere i 2017, mens Norway Cup opplyser at de hadde rundt 30 000 deltagere samme \u00e5r. Med deltagere menes spillere, trenere og lagledere.\n\nGothia Cup opplyser at de regner med inntekter p\u00e5 85 millioner norske kroner i 2018, mens Norway Cup har budsjetterte inntekter p\u00e5 73,4 millioner kroner i 2018.", "lang": "no"}