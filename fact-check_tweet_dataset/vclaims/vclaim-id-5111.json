{"title": "Le riforme della Grecia secondo Di Battista", "subtitle": "", "author": "pagellapolitica.it", "date": null, "vclaim_id": "vclaim-id-5111", "url": "https://pagellapolitica.it/dichiarazioni/5992/le-riforme-della-grecia-secondo-di-battista", "vclaim": "\"La Grecia negli ultimi anni ha obbedito a dei diktat che provenivano dall'Unione Europea. Ha ridotto la spesa pubblica del 35%, il Pil \u00e8 sceso del 25%, contemporaneamente \u00e8 aumentata la mortalit\u00e0 infantile del 43%, nonostante siano stati fatti molti compiti a casa, ricordo che la Grecia ha fatto tre tagli sulle pensioni negli ultimi 3 anni\". (Min. 12:36)\n\nIn Onda Alessandro Di Battista difende la scelta referendaria del Premier greco Alexis Tsipras. Ricordando le dure riforme richieste dall'Ue, il deputato a 5 Stelle sciorina una serie impressionante di numeri sulla Grecia. Quanti di questi sono corretti? Per tutti i dati partiremo dal 2010 come anno di riferimento, dal momento che \u00e8 stato in quell'anno che \"le istituzioni\" (la fu Troika) hanno firmato il primo accordo con la Grecia.\n\nSecondo Eurostat la spesa pubblica greca \u00e8 passata da 118 miliardi di euro a 88 miliardi nel 2014, un calo del 25%. Tali dati includono per\u00f2 alcune spese straordinarie collegate alla messa in sicurezza del settore finanziario. Consideriamo quindi la spesa primaria censita dal Fondo Monetario Internazionale, al netto sia della spesa per interessi che della spesa per altre operazioni finanziarie. Nel 2010 tale spesa era pari a 101,1 miliardi, scesa a 85,6 miliardi nel 2014, una riduzione decisamente inferiore a quella citata da Di Battista, pari a circa -15%. E' pur vero che si tratta di prezzi correnti, ragion per cui l'effetto dell'inflazione, seppur relativamente limitata nel quadriennio, rende pi\u00f9 gravoso il taglio, ma di certo non lo raddoppia.\n\nPi\u00f9 controversa l'affermazione sulla mortalit\u00e0 infantile, che abbiamo affrontato pi\u00f9 volte in passato (per ultimo in questa dichiarazione di Laura Boldrini durante la visita di Alexis Tsipras a Roma). La mortalit\u00e0 infantile \u00e8 il numero di bimbi deceduti nel primo anno di vita per 1.000 nati vivi. Invitiamo chi \u00e8 interessato ad approfondire la dichiarazione in oggetto, noi ci limiteremo a chiarire che quel +43% si riferisce agli anni 2008-2010 e che successivamente il valore \u00e8 tornato a scendere. Aggiungiamo che, sebbene gli ultimi dati dell'Elstat (l'Istat greco) abbiano registrato un aumento della mortalit\u00e0 infantile in Grecia nel 2013, il livello raggiunto di 3,67 morti per 1.000 nascite \u00e8 ancora pi\u00f9 basso del 3,8 registrato nel 2010 (a cui fa riferimento, ripetiamo, quel 43%).\n\nAlle pensioni greche abbiamo gi\u00e0 dedicato un blog e un altro fact-checking, sempre di Di Battista. Come si pu\u00f2 vedere a pagina 21 e 33 dell'ultimo rapporto \"Pensions at a Glance\" dell'Ocse, la Grecia ha implementato numerose riforme del settore pensionistico. La tabella sottostante riassume le riforme fatte al 2013, e nella colonna \"sostenibilit\u00e0 finanziaria e fiscale\" sono riportate le azioni intraprese dai governi greci nel periodo 2010-2013. Secondo il Financial Times i tagli alle pensioni sarebbero stati addirittura 8 in 4 anni.\n\nDa quando la Grecia \u00e8 \u201csorvegliata speciale\u201d della Troika, il Pil e la spesa pubblica sono calati in maniera rilevante, anche se i numeri de deputato pentastellato sono esagerati. Inoltre Di Battista \u00e8 caduto in una trappola ricorrente per quanto riguarda la mortalit\u00e0 infantile, s\u00ec aumentata d\u2019improvviso nel biennio 2008-2010 ma si \u00e8 successivamente ridotta. Su questo fenomeno, visti i numeri fortunatamente piuttosto bassi, \u00e8 difficile - e forse inopportuno - titolare sulle percentuali di variazione. E' sostanzialmente corretta invece la parte sulle pensioni: si sono susseguiti numerosi tagli e sicuramente si \u00e8 fortemente ridimensionato un sistema pensionistico assolutamente sproporzionato. Un \"N\u00ec\", un \"Pinocchio andante\" e un \"Vero\" finiscono per far guadagnare a Di Battista un \u201cN\u00ec\u201d complessivo per questa dichiarazione.", "lang": "it"}