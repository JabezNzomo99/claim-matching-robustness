{"title": "Accoglienza ai migranti: Emma Bonino ha ragione sul sistema Sprar", "subtitle": "", "author": "pagellapolitica.it", "date": null, "vclaim_id": "vclaim-id-29795", "url": "https://pagellapolitica.it/dichiarazioni/7994/accoglienza-ai-migranti-emma-bonino-ha-ragione-sul-sistema-sprar", "vclaim": "Emma Bonino ha parlato del sistema Sprar, ossia del Sistema di protezione per richiedenti asilo e rifugiati. La leader di +Europa, lista del Partito radicale in coalizione con il Partito democratico, ha da sempre particolare attenzione per il tema dei migranti e dei rifugiati in Italia. In particolare Bonino, durante la trasmissione ha parlato della rete di accoglienza e il 13 febbraio ha scritto su Twitter che \u201cil Sistema Sprar funzionerebbe benissimo se non fossero solo 1.000 comuni a farsi carico di quello che gli altri 7.000 comuni non hanno fatto\u201d. Vediamo se sia vero.\n\nLa prima cosa da fare \u00e8 andare a indagare i dati, disponibili sul sito Sprar e aggiornati al novembre 2017. Si pu\u00f2 cos\u00ec verificare che gli enti locali coinvolti sono 661 e tra questi 581 sono Comuni, mentre gli altri sono Province, unioni di Comuni, comunit\u00e0 montane e altre tipologie di enti.\n\nNella stessa tabella \u00e8 per\u00f2 riportato che i Comuni coinvolti sono oltre 1.100, per un totale di 775 progetti. Questo perch\u00e9 appunto alcuni Comuni hanno deciso di farsi carico degli Sprar creando dei consorzi e quindi dividendosi il numero di migranti da ospitare. Ecco perch\u00e9 di fatto il numero di Comuni coinvolti \u00e8 superiore al numero di enti locali che partecipano al sistema Sprar.\n\nLa leader radicale parla anche del fatto che \u201caltri 7.000 comuni\u201d non si sono fatti carico del sistema Sprar. Questo perch\u00e9 in totale i comuni italiani sono 7.958, come se quindi ogni comune italiano dovesse partecipare allo Sprar.\n\nIl numero si spiega perch\u00e9 include anche i comuni che, pur non partecipando al sistema Sprar, hanno sul loro territorio strutture che mettono a disposizione posti per richiedenti asilo e rifugiati. In particolare \u00e8 possibile notare che su un totale di 205.003 migranti coinvolti, solo 31.313 entra nel sistema Sprar, il 15,3% del totale, mentre la grande parte transita dai Centri di accoglienza straordinaria e una quota minima dai Centri di prima accoglienza.\n\nNel documento di sintesi del rapporto \u00e8 inoltre scritto che \u201csi invita il Governo Italiano a promuovere l\u2019accoglienza diffusa sui territori e a rendere operativa e concreta l\u2019applicazione del Piano nazionale di riparto condiviso dal Ministero dell\u2019Interno e Anci. Contestualmente si incoraggiano le attivit\u00e0 volte a diffondere il sistema SPRAR sui territori al fine di pervenire quanto prima ad un sistema unico nel quale poter garantire qualit\u00e0 all\u2019accoglienza\u201d. Infine \u00e8 anche sottolineata \u201cla necessit\u00e0 che il Governo intervenga a colmare le lacune ancora esistenti nell\u2019accoglienza dei MSNA [= minori stranieri non accompagnati] [\u2026] sostenendo con misure appropriate l\u2019impegno dei Comuni in tal senso\u201d.\n\nBonino ha ragione per quanto riguarda i numeri: a oggi solo 1.100 comuni fanno parte della rete Sprar, mentre circa altri 7mila non partecipano, anche se in totale sono 3.231 i comuni che tramite Cas o Cpa entrano comunque nel sistema di accoglienza italiano. \u00c8 inoltre vero che tutti gli ottomila comuni dovrebbero fare parte del sistema Sprar nelle intenzioni del Ministero dell'Interno.\n\nBonino non \u00e8 chiara nello specificare le responsabilit\u00e0: la leader radicale parla di \u201cquello che gli altri 7.000 comuni non hanno fatto\u201d e in questo modo sembra dare almeno in parte le responsabilit\u00e0 ai comuni. Nel si specifica invece che dovrebbe essere il governo italiano a intervenire per estendere \u201ccon misure appropriate l\u2019impegno dei Comuni\u201d.\n\nDire poi che il sistema \u201cfunzionerebbe benissimo\u201d \u00e8 un\u2019ipotesi non verificabile fino a quando questo non accada realmente, anche se dal rapporto traspare la convinzione che implementando la rete a tutti i comuni questa sarebbe pi\u00f9 sostenibile. Per Bonino quindi il verdetto \u00e8 \u201cc\u2019eri quasi\u201d.", "lang": "it"}