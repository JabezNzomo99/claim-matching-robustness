{"title": "Nel resto d'Europa i partiti del Ppe si sono mai alleati con i populisti?", "subtitle": "Paolo Gentiloni\u00a0sostiene che non \u00e8 mai successo che in un grande Paese europeo le forze del\u00a0Ppe\u00a0si siano alleate con la destra estremista e populista. Abbiamo verificato", "author": "www.agi.it", "date": "2018-03-03T06:37+0100", "vclaim_id": "vclaim-id-3223", "url": "https://www.agi.it/fact-checking/paolo_gentiloni_governo_ppe_populisti-3575786/news/2018-03-03/", "vclaim": "\u200bIntervistato dal Tg5 lo scorso primo marzo, il presidente del Consiglio uscente Paolo Gentiloni ha dichiarato, a proposito dell\u2019alleanza di Forza Italia con la Lega Nord e Fratelli d\u2019Italia (min. 16.52): \u201cIn nessun grande Paese europeo succede che le forze del Ppe si alleano con gli estremisti e i populisti\u201d.\n\nInnanzitutto bisogna stabilire quali siano i \u201cgrandi Paesi europei\u201d. Se guardiamo al dato della popolazione, ci sono solo quattro Stati che hanno pi\u00f9 del 10% del totale degli abitanti dell\u2019Unione europea: l\u2019Italia con l\u201911,96%, il Regno Unito col 12,76%, la Francia col 13,06% e la Germania col 15,97%.\n\nDopo le elezioni dello scorso 24 settembre, la Germania \u00e8 tutt\u2019ora senza un nuovo esecutivo. Dovrebbe nascere, secondo quanto deciso a inizio febbraio 2018 dai rappresentanti della Cdu (il partito di centrodestra della Merkel, membro del Ppe) e della Spd (i socialdemocratici, aderenti al Partito socialista europeo), un nuovo governo di grande coalizione, ma si attende la ratifica dell\u2019accordo da parte degli iscritti della Spd in una consultazione iniziata il 20 febbraio e che si \u00e8 chiusa il 2 marzo. I risultati saranno annunciati il 4 marzo.\n\nNella precedente legislatura la Cdu (con gli alleati bavaresi della Csu), membro del Ppe, era alleata alla Spd in un accordo di grande coalizione. L\u2019Afd faceva parte dell\u2019opposizione ed era quindi esclusa, naturalmente, da qualsiasi ruolo di governo.\n\nIn Francia, dopo le elezioni del 23 aprile e il ballottaggio del 7 maggio, il presidente \u00e8 Emmanuel Macron, gi\u00e0 ministro dell\u2019economia nel governo socialista guidato da Hollande e fondatore del movimento \u201cEn marche!\u201d.\n\nIl governo \u00e8 guidato da Edouard Philippe, un centrista con un passato sia nei Repubblicani (membri del Ppe) che nel partito socialista (membro del Pse), e gli altri ministri provengono in parte dal centrodestra, in parte dal centrosinistra e in parte dalla societ\u00e0 civile. Nessuno proviene da movimenti xenofobi o populisti.\n\nIl partito di destra Front National, guidato da Marine Le Pen, non ha alcun incarico di governo e in Parlamento - rinnovato nelle due tornate elettorali del 11 e 18 giugno 2017 che hanno dato a \u201cEn Marche!\u201d una netta maggioranza - \u00e8 all\u2019opposizione.\n\nL\u2019accordo che permette al governo, espressione di una minoranza, di avere la maggioranza in parlamento \u00e8 stato raggiunto il 26 giugno tra i conservatori e il partito nazionalista di destra nord-irlandese DUP, che tuttavia non ha incarichi di governo.\n\nPaolo Gentiloni ha ragione. In nessun grande Paese europeo le forze del Ppe si sono alleate con la destra estremista e populista. In Germania le forze del Ppe (il partito della Merkel) ha governato finora in grande coalizione coi socialdemocratici e vorrebbe ripetere nel prossimo mandato la stessa alleanza. In Francia presidenza, governo e maggioranza parlamentare sono dei centristi filo-europeisti di \u201cEn Marche!\u201d. Nel Regno Unito i conservatori, che sono alleati con un partito nazionalista e populista, non sono tuttavia membri del Ppe.\n\nI Paesi dove le forze del Ppe sono alleate con forze estremiste e populiste sono pi\u00f9 piccoli, come ad esempio l\u2019Austria, dove l\u2019\u00d6vp (membro del Ppe) governa in alleanza col partito di estrema destra Fp\u00f6.", "lang": "it"}