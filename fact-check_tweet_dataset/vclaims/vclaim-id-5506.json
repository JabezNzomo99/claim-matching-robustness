{"title": "Ile pieni\u0119dzy zosta\u0142o przeznaczonych na szpital z Funduszu Restrukturyzacji Przedsi\u0119biorc\u00f3w?", "subtitle": "Ile pieni\u0119dzy zosta\u0142o przeznaczonych na szpital z Funduszu Restrukturyzacji Przedsi\u0119biorc\u00f3w? Sprawdzamy co na ten temat powiedzia\u0142a Beata Szyd\u0142o.", "author": "demagog.org.pl", "date": null, "vclaim_id": "vclaim-id-5506", "url": "https://demagog.org.pl/wypowiedzi/ile-pieniedzy-zostalo-przeznaczonych-na-szpital-z-funduszu-restrukturyzacji-przedsiebiorcow/", "vclaim": "Ile pieni\u0119dzy zosta\u0142o przeznaczonych na szpital z Funduszu Restrukturyzacji Przedsi\u0119biorc\u00f3w?\n\nW grudniu Minister Skarbu Pa\u0144stwa podpisa\u0142 umow\u0119, na mocy kt\u00f3rej w styczniu udzielono wsparcie w wysoko\u015bci 100 mln z\u0142otych ze \u015brodk\u00f3w Funduszu Restrukturyzacji Przedsi\u0119biorc\u00f3w dla Instytutu \u201cPomnik \u2013 Centrum Zdrowia Dziecka\u201d.\n\nBy\u0142a to jednak druga z planowanych jeszcze przez rz\u0105d Ewy Kopacz w lipcu 2015 r. um\u00f3w na udzielenie wsparcia zad\u0142u\u017conym instytutom medycznym, w tym w pierwszej kolejno\u015bci: Centrum Zdrowia Matki Polki w \u0141odzi, Centrum Zdrowia Dziecka w Warszawie oraz Instytutowi Matki i Dziecka w Warszawie. Pierwsza umowa dotyczy\u0142a wsparcia dla Centrum Zdrowia Matki Polki i zosta\u0142a podpisana na pocz\u0105tku listopada 2015 r. przez Andrzeja Czerwi\u0144skiego \u2013 ministra Skarbu Pa\u0144stwa w rz\u0105dzie koalicji PO-PSL.\n\nUdzielenie wsparcia ww. instytut\u00f3w umo\u017cliwione zosta\u0142o przez wydan\u0105 20 sierpnia 2015 r. przez Ministra Skarbu Pa\u0144stwa w rz\u0105dzie Ewy Kopacz nowelizacj\u0119 rozporz\u0105dzenia w sprawie wsparcia nieb\u0119d\u0105cego pomoc\u0105 publiczn\u0105 z dn. 11 sierpnia 2011 r. i by\u0142o bezpo\u015bredni\u0105 przes\u0142ank\u0105 do zmiany rozporz\u0105dzenia, na co wskazuje uzasadnienie do projektu nowelizacji.\n\nNowe rozporz\u0105dzenie wprowadzi\u0142o przepisy umo\u017cliwiaj\u0105ce udzielenie wsparcia z FRP podmiotom leczniczym b\u0119d\u0105cym instytutami badawczymi oferuj\u0105cym \u015bwiadczenia w ramach publicznej s\u0142u\u017cby zdrowia. Wsparcie to mo\u017ce zosta\u0107 udzielone r\u00f3wnie\u017c w celu optymalizacji zad\u0142u\u017cenia i zasob\u00f3w maj\u0105tkowych, nawet je\u015bli adresat znajduje si\u0119 w trudnej sytuacji ekonomicznej.\n\nInstytuty uzyska\u0142y wsparcie na preferencyjnych warunkach dotycz\u0105cych stopy oprocentowania oraz braku konieczno\u015bci zapewnienia przez nie wk\u0142adu w\u0142asnego, jednak w charakterze po\u017cyczki, a nie bezzwrotnej pomocy, jak mo\u017ce sugerowa\u0107 wypowied\u017a.\n\nPoniewa\u017c udzielenie wsparcia Instytutowi Centrum Zdrowia Dziecka by\u0142o kontynuacj\u0105 dzia\u0142a\u0144 podj\u0119tych przez rz\u0105d Ewy Kopacz, wypowied\u017a t\u0119 kwalifikujemy jako manipulacj\u0119.", "lang": "pl"}