{"title": "Ile pieni\u0119dzy rocznie by\u0142o wydawane na polskie dziecko w 2017 roku?", "subtitle": "Ile pieni\u0119dzy rocznie by\u0142o wydawane na polskie dziecko w 2017 roku? Zapoznaj si\u0119 z nasz\u0105 najnowsz\u0105 analiz\u0105, w kt\u00f3rej sprawdzamy wypowied\u017a Andrzeja Dudy.", "author": "demagog.org.pl", "date": null, "vclaim_id": "vclaim-id-63455", "url": "https://demagog.org.pl/wypowiedzi/ile-pieniedzy-rocznie-bylo-wydawane-na-polskie-dziecko-w-2017-roku/", "vclaim": "Ile pieni\u0119dzy rocznie by\u0142o wydawane na polskie dziecko w 2017 roku?\n\nWypowied\u017a Andrzeja Dudy uznajemy za fa\u0142szyw\u0105, poniewa\u017c wydatki pa\u0144stwa w przeliczeniu na jedno dziecko osi\u0105ga\u0142y w 2017 roku nie mniej ni\u017c 4,5 tys. z\u0142. Podana suma dotycz\u0105ca aktualnych wydatk\u00f3w nie mo\u017ce by\u0107 zweryfikowana, poniewa\u017c opiera si\u0119 na szacunkach ustawy bud\u017cetowej na rok 2020, a nie jeste\u015bmy w stanie okre\u015bli\u0107, jak b\u0119dzie wygl\u0105da\u0142a realizacja tych za\u0142o\u017ce\u0144.\n\nPrezydent Andrzej Duda w czasie swojej konferencji przedwyborczej, odnosz\u0105c si\u0119 do polityki socjalnej pa\u0144stwa, poinformowa\u0142, \u017ce wydaje ono aktualnie 8 300 z\u0142 na jedno dziecko, a jeszcze w 2017 roku mia\u0142o to by\u0107 tylko 1 770 z\u0142.\n\nIle pa\u0144stwo wyda\u0142o na dzieci w 2017 roku?\n\nWydatki pa\u0144stwa na dzieci w roku 2017 sk\u0142ada\u0142y si\u0119 z trzech element\u00f3w: programu \u201eRodzina 500+\u201d, \u015bwiadcze\u0144 rodzinnych oraz \u015bwiadcze\u0144 z funduszu alimentacyjnego. Pierwszy z nich obj\u0105\u0142 3 845 tys. dzieci i przeznaczono na niego 23 452,8 mln z\u0142.\n\nPonadto z funduszu alimentacyjnego wyp\u0142acono w sumie 1,3 mld z\u0142 Na \u015bwiadczenia rodzinne rz\u0105d przeznaczy\u0142 natomiast 9,9 mld z\u0142. W poj\u0119ciu tym zawieraj\u0105 si\u0119:\n\u2022 \u015bwiadczenia opieku\u0144cze (zasi\u0142ki i \u015bwiadczenia piel\u0119gnacyjne), w tym op\u0142acanie sk\u0142adek spo\u0142ecznych za osoby pobieraj\u0105ce \u015bwiadczenia,\n\nProblematyczne w naszych wyliczeniach jest ustalenie, jaka cz\u0119\u015b\u0107 \u015bwiadcze\u0144 opieku\u0144czych zosta\u0142a przekazana dzieciom, poniewa\u017c \u015brodki te mog\u0105 s\u0142u\u017cy\u0107 tak\u017ce doros\u0142ym osobom niepe\u0142nosprawnym i ich opiekunom. W 9,9 mld z\u0142 przeznaczonych na \u015bwiadczenia rodzinne a\u017c 40,6 proc, a wi\u0119c ok. 4 mld, to \u015bwiadczenia opieku\u0144cze. GUS podaje, \u017ce 23,2 proc. zasi\u0142k\u00f3w piel\u0119gnacyjnych zosta\u0142o przekazane dzieciom poni\u017cej 16. roku \u017cycia. Daje to ok. 390 mln z\u0142 z 1,7 mld z\u0142 wydanych na zasi\u0142ki piel\u0119gnacyjne og\u00f3\u0142em.\n\nNie dysponujemy jednak informacj\u0105, w jakich proporcjach by\u0142y rozdysponowane na dzieci i na osoby doros\u0142e \u015bwiadczenia piel\u0119gnacyjne i specjalne zasi\u0142ki opieku\u0144cze. Jednak nawet je\u015bli nie uwzgl\u0119dnimy ich w obliczeniach, to i tak okazuje si\u0119, \u017ce wydatki pa\u0144stwa w przeliczeniu na jedno dziecko wynios\u0142y w 2017 roku ok. 4,5 tys. z\u0142.\n\nWyliczenie:\n\n I. 23 452,8 mln z\u0142 (500 plus) + 1,3 mld z\u0142 (fundusz alimentacyjny) + 390 mln z\u0142 (\u015bwiadczenia piel\u0119gnacyjne dla dzieci) + 5,9 mld (pozosta\u0142e \u015bwiadczenia rodzinne) = ok. 31 mld z\u0142\n\n II. 31 mld z\u0142/6,9 mln dzieci do 17 roku \u017cycia (wg GUS na koniec 2017 roku) = ok. 4,5 tys. z\u0142/dziecko.\n\n Oznacza to, \u017ce nawet ignoruj\u0105c \u015bwiadczenia piel\u0119gnacyjne i specjalne zasi\u0142ki opieku\u0144cze wydatki pa\u0144stwa w przeliczeniu na jedno dziecko wynios\u0142y w 2017 roku niemal 4,5 tys. z\u0142.\n\nA ile wydaje teraz?\n\nDane dotycz\u0105ce ilo\u015bci pieni\u0119dzy, jakie rz\u0105d przeznacza na dzieci, nie s\u0105 dost\u0119pne. Mo\u017cna jednak przypuszcza\u0107, \u017ce suma podana przez Andrzeja Dud\u0119 jako aktualne wydatki, opiera si\u0119 na planowanym bud\u017cecie pa\u0144stwa w 2020 roku. Zgodnie z za\u0142\u0105cznikiem nr 2 do ustawy bud\u017cetowej wydatki na rodzin\u0119 maj\u0105 wynie\u015b\u0107 w bie\u017c\u0105cym roku 56,8 mld z\u0142, a ta kwota podzielona przez 6,9 mln dzieci (zak\u0142adamy, \u017ce nie zmieni\u0142a si\u0119 ona znacznie od 2017 roku, a nie posiadamy nowszych danych) daje ok. 8 230 z\u0142, co mniej wi\u0119cej odpowiada sumie podanej przez Andrzeja Dud\u0119.\n\nPodsumowuj\u0105c, w 2017 roku pa\u0144stwo wyda\u0142o w przeliczeniu na jedno dziecko nie mniej ni\u017c 4,5 tys. z\u0142, co stanowi 2,5 raza wi\u0119cej, ni\u017c powiedzia\u0142 Andrzej Duda. Podana przez niego kwota podana dotycz\u0105ca aktualnych wydatk\u00f3w opiera si\u0119 prawdopodobnie na przewidywaniach ustawy bud\u017cetowej. Zatem jest to prognoza, kt\u00f3rej zrealizowania nie jeste\u015bmy w stanie aktualnie zweryfikowa\u0107. W zwi\u0105zku z tym wypowied\u017a Andrzeja Dudy oceniamy jako fa\u0142sz.", "lang": "pl"}