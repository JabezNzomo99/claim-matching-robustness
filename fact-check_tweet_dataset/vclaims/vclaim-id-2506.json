{"title": "Di Maio e il ritmo delle leggi", "subtitle": "", "author": "pagellapolitica.it", "date": null, "vclaim_id": "vclaim-id-2506", "url": "https://pagellapolitica.it/dichiarazioni/7494/di-maio-e-il-ritmo-delle-leggi", "vclaim": "Ospite del programma su La7, il deputato del Movimento 5 Stelle e vicepresidente della Camera Luigi Di Maio ha detto che l\u2019attuale legislatura ha approvato una legge ogni cinque giorni. Di Maio ha citato il dato per indicare che il problema non \u00e8 la velocit\u00e0 con cui vengono fatte le leggi italiane, ma la loro qualit\u00e0, all\u2019interno del dibattito sulla riforma costituzionale. Vediamo se i numeri confermano.\n\nL\u2019attuale legislatura \u00e8 la XVII della Repubblica Italiana, che ha avuto inizio il 15 marzo 2013. Al 12 ottobre 2016, giorno della dichiarazione di Di Maio, aveva dunque 1.307 giorni. Sul sito del Senato sono registrate le statistiche sull\u2019attivit\u00e0 legislativa, che forniscono moltissime informazioni su quali e quante leggi sono state approvate in Italia negli ultimi anni.\n\ncominciata nel maggio 1996) e possiamo quindi osservare quale \u00e8 stata la frequenza di approvazione delle leggi nei Parlamenti degli ultimi vent\u2019anni. I risultati sono riassunti nel grafico successivo.\n\nCome si vede, la legislatura in corso sta tenendo ritmi di approvazione leggermente inferiori alla precedente, che in circa 1.780 giorni approv\u00f2 391 leggi con la media di una ogni 4,55 giorni, ma un po\u2019 superiori al \u201crecord\u201d recente della XV legislatura (dall\u2019aprile 2006 all\u2019aprile 2008), che lasci\u00f2 passare sei giorni e mezzo circa tra una legge e l\u2019altra.\n\nI ritmi pi\u00f9 alti furono di gran lunga quelli della XIII legislatura (dal 1996 al 2001), che dur\u00f2 1.846 giorni e vide l\u2019approvazione di ben 906 leggi - quasi una ogni due giorni - e della successiva XIV (dal 2001 al 2006), con 1.793 giorni di durata e ben 686 leggi approvate.\n\nDi Maio cita il ritmo con cui vengono approvate le leggi in Italia per sostenere la tesi che il problema non sia la rapidit\u00e0 con cui esse vengono approvate (aumentarla \u00e8 uno degli obbiettivi dichiarati della riforma), ma la loro qualit\u00e0. Per aggiungere un ulteriore elemento, vale la pena soffermarsi brevemente anche sulla provenienza iniziale delle leggi: come si vede dal grafico successivo, la grande maggioranza delle nuove leggi non sono in realt\u00e0 promosse dal Parlamento, ma dal governo.\n\nAll\u2019interno delle leggi di iniziativa governativa ci sono molte cose differenti, tra cui i decreti-legge poi convertiti dal Parlamento, le leggi-delega e la ratifica di trattati internazionali. Il dato che interessa \u00e8 che una larga parte dell\u2019attivit\u00e0 legislativa attuale non \u00e8 in mano al Parlamento, ma al governo.", "lang": "it"}