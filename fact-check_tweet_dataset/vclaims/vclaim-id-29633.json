{"title": "Nei, Emil fra L\u00f8nneberget ser ikke slik ut i dag", "subtitle": "Onlinenytt har delt bilde av feil person.", "author": "www.faktisk.no", "date": null, "vclaim_id": "vclaim-id-29633", "url": "https://www.faktisk.no/faktasjekker/nGK/nei-emil-fra-lonneberget-ser-ikke-slik-ut-i-dag", "vclaim": "I en artikkel skriver viralnettstedet Onlinenytt.com om den kjente barnebok- og tv-figuren Emil Svensson. Nettstedet har slettet artikkelen, her er en lenke til en arkivert versjon.\n\nArtikkelen gikk sin seiersgang p\u00e5 sosiale medier, og var p\u00e5 et tidspunkt p\u00e5 sjetteplass p\u00e5 Storyboards oversikt over saker med flest reaksjoner det siste d\u00f8gnet.\n\nDa Faktisk.no f\u00f8rst tok kontakt med Onlinenytt, viste nettstedet til TV 2 og Dagbladet som kilder for opplysningene i saken. Hverken TV 2 eller Dagbladet har brukt samme bilde som Onlinenytt.\n\nTittelen p\u00e5 saken var \u00abHusker du Emil fra L\u00f8nneberget? Slik ser han ut i dag!\u00bb. I br\u00f8dteksten over et bilde av Ohlsson, skrev avisen: \u00abDette er slik han ser ut i dag, hadde du kjent han igjen?\u00bb, etterfulgt av f\u00f8lgende bilde:\n\nProblemet er bare at Onlinenytt brukte bilde av feil Jan Ohlsson. Det var ikke han som spilte Emil Svensson i den kjente tv-serien.\n\nDen svenske nettavisen Metro.se unders\u00f8kte samme p\u00e5stand i 2015. Den gangen var ogs\u00e5 redaksjonen i kontakt med mannen som feilaktig ble hevdet \u00e5 v\u00e6re Emil-skuespilleren. Han sa til Metro at han har m\u00f8tt Jan Ohlsson som faktisk spilte Emil fra L\u00f8nneberget, og at han ikke ligner p\u00e5 den yngre utgaven av seg selv.\n\n\u2013 Men jeg har dette \u00abyrv\u00e6ret\u00bb til h\u00e5r som ligner p\u00e5 Emils n\u00e5r det er langt. Det er ingenting \u00e5 gj\u00f8re med den forvekslingen. Jeg har fors\u00f8kt \u00e5 lage en egen Wikipedia-side, men den forsvant helt, den funket ikke i hvert fall, sa han til Metro.se.\n\nNisjenettavisen TravelNews.se skrev ogs\u00e5 om saken i 2015 med tittelen \u00abFlyg-Janne = inte Emil i L\u00f6nneberga\u00bb (lenke til arkivert versjon av artikkelen). Travel News skrev at det var den svenske viralsiden Lajkat.se som opprinnelig hadde brukt feil bilde av Jan Ohlsson.\n\nMens mannen som spilte Emil jobber med IT i hjembyen Uppsala, if\u00f8lge filmdatabasen IMDB, har den avbildede Jan Ohlsson jobbet som journalist, med ekspertise innen luftfart. IMDB skriver ogs\u00e5 at Jan Ohlsson som spilte Emil ikke gir intervjuer til pressen.\n\nOnlinenytt skrev ogs\u00e5 opprinnelig at Emil-skuespiller-Ohlsson jobber med IT, men bommet alts\u00e5 med bildet som var grunnlaget for artikkelen.\n\nEtter at Faktisk.no tok kontakt med Onlinenytt, endret nettstedet f\u00f8rst bildet i saken til et skjermskudd av samme Ohlsson fra et Youtube-klipp, der journalisten intervjues om en streik i Norwegian p\u00e5 svensk TV 4 i 2015.\n\nEtter at Faktisk.no la frem konklusjonen for nettstedet har Onlinenytt beklaget d\u00e5rlig research og slettet artikkelen.", "lang": "no"}