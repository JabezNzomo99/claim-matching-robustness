{"title": "Giovani e vecchi, disoccupati e occupati", "subtitle": "", "author": "pagellapolitica.it", "date": null, "vclaim_id": "vclaim-id-10709", "url": "https://pagellapolitica.it/dichiarazioni/7161/giovani-e-vecchi-disoccupati-e-occupati", "vclaim": "\"La disoccupazione giovanile cresce e qualcuno dice 'per\u00f2 cresce anche l'occupazione oltre i 60 anni'... Non \u00e8 che cresce l\u2019occupazione, \u00e8 che la legge Fornero continua a mietere vittime, che sempre pi\u00f9 persone vanno in pensione sempre pi\u00f9 tardi\". (Min. 03:15)\n\nIn un video caricato sul suo profilo Facebook girato durante una manifestazione nei pressi del Ministero dell\u2019Economia a Roma, Alessandro Di Battista ha citato alcuni dati macroeconomici che dimostrerebbero il fallimento delle politiche del governo sul lavoro: Ha in particolare posto l'accento sull'aumento della disoccupazione giovanile e il contemporaneo aumento degli occupati sopra i 60 anni. Vediamo se i numeri confermano e quali conclusioni si possono trarre.\n\nLe stime pi\u00f9 recenti sulla disoccupazione italiana sono state fornite dall\u2019Istat il 1\u00b0 marzo 2016 e riguardano gennaio di quest\u2019anno. Attraverso le serie storiche possiamo verificare i due indicatori menzionati da Di Battista: disoccupazione giovanile e occupazione degli ultracinquantenni.\n\nDi Battista, in realt\u00e0, parla di lavoratori \u201coltre i 60 anni\u201d, ma si tratta con ogni probabilit\u00e0 di un errore, in quanto i dati Istat considerano appunto la fascia di et\u00e0 \u201c50-64 anni\u201d e \u201c50 anni e pi\u00f9\u201d e i commenti sul mercato del lavoro - a cui fa riferimento l\u2019esponente del M5S - si riferiscono di norma a quella. I dati a partire da gennaio 2014 sono riportati nel grafico sottostante.\n\nCome si vede, mentre da luglio 2015 l\u2019occupazione tra i 50 e i 64 anni \u00e8 rimasta stabile o \u00e8 cresciuta, passando dal 56,2 al 57,3%, il dato sulla disoccupazione giovanile \u00e8 pi\u00f9 variabile: \u00e8 calato tra agosto e novembre 2015, dal 39,9 al 38,1%, ma da allora ha registrato due mesi consecutivi di aumento e a gennaio era al 39,3%. Sono comunque livelli pi\u00f9 bassi di quelli al momento dell\u2019entrata in carica di Matteo Renzi (febbraio 2014), quando il dato si attestava al 42,9%.\n\nDi Battista trae due conclusioni dalle due tendenze che cita: che il Jobs Act non stia funzionando e che l\u2019aumento degli occupati over 50 sia dovuto in realt\u00e0 alla legge Fornero. La prima \u00e8 particolarmente interessante, perch\u00e9 Matteo Renzi, negli ultimi mesi, ha invece citato spesso i dati sul mercato del lavoro per \u201cdimostrare\u201d esattamente il contrario.\n\nCome abbiamo gi\u00e0 visto facendo le pulci a una dichiarazione del Premier, non si possono ancora trarre conclusioni definitive sugli effetti del Jobs Act, n\u00e9 in senso positivo n\u00e9 in quello negativo. Mancano studi autorevoli che valutino quanto abbia inciso il Jobs Act sul mercato del lavoro italiano e quanti dei suoi cambiamenti siano dovuti invece ad altri interventi degli ultimi anni, come le decontribuzioni sulle assunzioni a tempo indeterminato.\n\nPer quanto riguarda la legge Fornero, \u00e8 vero che secondo alcuni la riforma delle pensioni ha portato a un deciso incremento del tasso di occupazione dei lavoratori pi\u00f9 anziani, alcuni dei quali sarebbero andati in pensione senza la stretta ai requisiti imposta dalla legge. In uno degli ultimi bollettini sull\u2019occupazione, l\u2019Istat aveva scritto che l\u2019aumento degli occupati nella fascia d\u2019et\u00e0 50-64 era da spiegare con l\u2019invecchiamento della popolazione (per circa un terzo) e per i due terzi con la \u201cmaggior partecipazione al lavoro\u201d, in cui anche la riforma delle pensioni ha avuto il suo peso.\n\n\u00c8 per\u00f2 vero anche che, proprio nel 2015, si \u00e8 assistito a un grande aumento dei nuovi pensionati, come evidenziato dall\u2019Inps e spiegato proprio dagli effetti della riforma pensionistica: lo scorso anno, molte persone che non sono potute andare in pensione nel 2011 hanno finalmente maturato i requisiti.\n\nNon possiamo insomma spiegare il deciso aumento dell\u2019occupazione degli ultracinquantenni solo con gli effetti della riforma. Infine, come mostra il grafico successivo (tratto anch\u2019esso dalle serie storiche Istat), l\u2019aumento del tasso di occupazione degli italiani tra i 50 e i 64 anni \u00e8 una tendenza in atto da parecchi anni: \u00e8 contenuto ma stabile dal 2004 a oggi, ben prima della riforma Fornero, e in poco pi\u00f9 di dieci anni \u00e8 stato di circa 15 punti percentuali.\n\nDi Battista parla di due tendenze che sono effettivamente in atto nel mercato del lavoro, l\u2019aumento della disoccupazione giovanile e l\u2019aumento dell\u2019occupazione oltre i 50 anni. Il primo si \u00e8 verificato nei due mesi pi\u00f9 recenti di cui abbiamo le stime, ma i livelli della disoccupazione giovanile pi\u00f9 recenti sono comunque pi\u00f9 bassi dell\u2019entrata in carica di Renzi. Il secondo invece \u00e8 una tendenza pi\u00f9 stabile, da diversi anni a questa parte, che viene spiegata con diversi fattori.", "lang": "it"}