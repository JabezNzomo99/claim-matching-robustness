{"title": "Nei, Greta (92) skal ikke kastes ut av pleiehjemmet fordi det skal bli asylmottak", "subtitle": "Pleiehjemmet fins ikke, og bildet er stj\u00e5let fra en amerikansk nettside.", "author": "www.faktisk.no", "date": null, "vclaim_id": "vclaim-id-26046", "url": "https://www.faktisk.no/faktasjekker/X1v/nei-greta-92-skal-ikke-kastes-ut-av-pleiehjemmet-fordi-det-skal-bli-asylmottak", "vclaim": "Dagen etter at Faktisk.no faktasjekket en p\u00e5stand fra Aftenstidende.com til helt feil, publiserte nettstedet enda en oppdiktet artikkel. Historien \u2013 som kan v\u00e6re vanskelig \u00e5 skille fra en ekte nyhet \u2013 har tittelen:\n\nIf\u00f8lge artikkelen har 92-\u00e5ringen bodd p\u00e5 Kasterud pleiehjem siden 2005. N\u00e5 skal hun og de 14 andre beboerne kastes ut slik at avdelingen kan omgj\u00f8res til \u00abet asylmottak for flyktninger hovedsakelig fra Syria\u00bb. Avdelingsleder Margun Lavdal omtaler flyttingen som \u00aben tragisk situasjon\u00bb.\n\nAftenstidende.com er det siste tilskuddet i et nettverk av l\u00f8gnfabrikker, som Faktisk.no tidligere har skrevet om. Hvis man scroller helt ned p\u00e5 nettsiden, ser man en advarsel om at \u00abAftenstidende publiserer humor og satire hver dag\u00bb.\n\nDet er imidlertid ingenting ved selve saken og dens utforming som minner om satire, eller som p\u00e5 noen m\u00e5te klargj\u00f8r at opplysningene ikke er virkelige. Artikkelen om Greta er et godt utgangspunkt for \u00e5 l\u00e6re hvordan man selv kan sjekke om slike historier stemmer.\n\nFaktisk.no har f\u00e5tt tips om artikkelen, og i kommentarfeltet er det personer som tror p\u00e5 historien. Men det er en rekke ting som skurrer:\n\n1) Det st\u00e5r ikke hva Greta heter til etternavn. Redakt\u00f8rstyrte medier bruker i de aller fleste tilfeller etternavn p\u00e5 dem som intervjues, s\u00e6rlig n\u00e5r de er avbildet i saken.\n\n2) Kasterud pleiehjem eksisterer ikke. N\u00e5r man s\u00f8ker p\u00e5 Google, er det bare artikkelen til Aftenstidende.com som kommer opp.\n\n3) Det st\u00e5r ikke i hvilken kommune Kasterud pleiehjem skal ligge i.\n\n4) Haugesund tinnfabrikk, hvor Greta skal ha f\u00e5tt en yrkesskade i 1983, har aldri eksistert.\n\n4) Det finnes ingen Margun Lavdal, som skal v\u00e6re avdelingsleder ved pleiehjemmet.\n\nBildene i artikkelen er stj\u00e5let fra andre nettsteder. Ved \u00e5 bruke Bings verkt\u00f8y for bildes\u00f8k, ser vi at bildet av den eldre kvinnen tidligere er publisert p\u00e5 nettstedet angieslist.com. Angie\u2019s List er en amerikansk nettkatalog, der brukere kan lese og skrive anmeldelser av ulike hjemmetjenester.\n\nBildet Aftenstidende.com har brukt er imidlertid speilvendt, slik at kvinnen er til venstre i bildet, og ikke til h\u00f8yre, slik bildet p\u00e5 angieslist.com er.\n\nBildet av rullestolen i gangen er stj\u00e5let fra nettavisen iTroms\u00f8. Det kan man finne igjen ved \u00e5 bruke Google bildes\u00f8k.\n\nFor \u00e5 gi artikkelen et skinn av seri\u00f8sitet, henviser nettstedet til en ekte nyhetssak fra NRK. Saken fra 2015 omhandler et forslag om at sju leiligheter i et demenskollektiv i Drangedal kunne bli omgjort til bofellesskap for enslige, mindre\u00e5rige flyktninger. Men forslaget ble trukket, og dette skjedde aldri.\n\nKommunalsjef i Drangedal kommune, Erling Laland, forteller til Faktisk.no at Lauv\u00e5sen bofellesskap fremdeles er boliger for demente.\n\n\u2013 Vi fant andre l\u00f8sninger for de mindre\u00e5rige asyls\u00f8kerne, sier Laland.\n\nAftenstidende.com ble registrert i Buskerud s\u00e5 sent som 30. juli i \u00e5r. Navnet og logoen kan til forveksling minne om Aftenposten eller Stavanger Aftenblad \u2013 kjent som Aftenbladet p\u00e5 nett.\n\nG\u00e5r man p\u00e5 forsiden til nettstedet finner man ingen informasjon om hvem som st\u00e5r bak. Ingen av sakene er daterte, og de har heller ingen oppgitte artikkelforfattere. Bare ved \u00e5 klikke seg inn i den lovp\u00e5lagte personvernerkl\u00e6ringen, finner vi en kontaktadresse. S\u00e5 langt har ikke Faktisk.no f\u00e5tt svar p\u00e5 henvendelser.\n\nNettstedet b\u00e6rer alle kjennetegn som finnes for en klassisk l\u00f8gnfabrikk:\n\u2022 Sensasjonelle overskrifter laget for \u00e5 skape frykt eller oppstandelse.\n\u2022 Artiklene er d\u00e5rlig oversatt fra utenlandske artikler eller kopiert fra norske.\n\u2022 Eksperter og intervjuer er diktet opp.\n\u2022 Utstrakt bruk av illustrasjonsbilder tatt i andre sammenhenger eller stj\u00e5let fra andre medier.\n\u2022 Man finner ikke den samme informasjonen p\u00e5 andre nyhets- eller nettsteder.\n\u2022 Nettstedet har et navn som assosieres med ekte nyhetsformidlere.\n\u2022 Det er ikke oppgitt noen redakt\u00f8r.\n\nAftenstidende.com er forel\u00f8pig det siste tilskuddet i et st\u00f8rre nettverk av norske l\u00f8gnfabrikker som har dukket opp den siste tiden. 19. juni publiserte vi en egen innsiktsartikkel om disse nettstedene, som sto bak Norges mest delte saker i mai i \u00e5r.\n\nBlant de aktive nettstedene i nettverket er Ukensnytt.com og Norsk Naturinformatikk. De bruker alle den samme Google AdSense koden, som betyr at pengene for annonsevisningene p\u00e5 alle de ulike nettstedene ender opp samme sted. Det er derfor stor grunn til \u00e5 tro at de tilh\u00f8rer samme nettverk og at samme person eller personer st\u00e5r bak.\n\nOgs\u00e5 Ukensnytt.com er en l\u00f8gnfabrikk som dikter opp artikler for viral spredning. 10. juli faktasjekket vi en artikkel fra dette nettstedet om \u00abRoald (51) s\u00f8kte om krisehjelp p\u00e5 NAV \u2013 fikk pantelapp p\u00e5 2 kr av de ansatte\u00bb.\n\u2022 Sverige: 6 \u00e5r gammel flyktning viste seg \u00e5 v\u00e6re 35 \u00e5r gammel kortvokst fra Syria\n\u2022 Mann siktet for \u00e5 voldta en ku \u2013 hevdet det var en reinkarnasjon av hans d\u00f8de kone\n\u2022 Rolf (82) kastet ut av eldrehjemmet da han ukentlig hadde prostituerte p\u00e5 bes\u00f8k\n\nEn annen faktasjekk av det samme nettverket var en sak om livsfarlige blekkspruter ved norske badestrender, publisert p\u00e5 nettstedet Norsk Naturinformatikk 18. juli. Ogs\u00e5 dette nettstedet er en l\u00f8gnfabrikk, med saker som at rekordmange gigantiske brennmaneter inntar norskekysten i sommer, og om \u00abEkstremt giftig veps observert i Norge\u00bb.\n\nSider du ikke kan stole p\u00e5\n\nArtikkelen fra Aftenstidende.com er delt fra Facebook-sidene \u00abKundeservice\u00bb. Dette er de samme Facebook-siden som ogs\u00e5 deler eller har delt saker fra en rekke viralsider du ikke kan stole p\u00e5:\n\nInnholdet p\u00e5 disse nettstedene spres flittig ogs\u00e5 i andre Facebook-sider:\n\nDisse kan du heller ikke stole p\u00e5.", "lang": "no"}