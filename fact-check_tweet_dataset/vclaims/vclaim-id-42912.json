{"title": "Czy prezydent Andrzej Duda przemawia\u0142 w czasie swojej prezydentury w Parlamencie Europejskim?", "subtitle": "Czy prezydent Andrzej Duda przemawia\u0142 w czasie swojej prezydentury w Parlamencie Europejskim? Zapoznaj si\u0119 z nasz\u0105 najnowsz\u0105 analiz\u0105.", "author": "demagog.org.pl", "date": null, "vclaim_id": "vclaim-id-42912", "url": "https://demagog.org.pl/wypowiedzi/czy-prezydent-andrzej-duda-przemawial-w-parlamencie-europejskim/", "vclaim": "Czy Andrzej Duda przemawia\u0142 w czasie swojej prezydentury w Parlamencie Europejskim?\n\nWypowied\u017a Miros\u0142awa Piotrowskiego oceniamy jako prawd\u0119, poniewa\u017c zgodnie z informacjami na temat wizyt zagranicznych g\u0142owy pa\u0144stwa zamieszczonymi na oficjalnej stronie prezydenckiej, Andrzej Duda nigdy nie przemawia\u0142 w Parlamencie Europejskim.\n\nInformacje o wizytach zagranicznych g\u0142owy pa\u0144stwa znajduj\u0105 si\u0119 na jego stronie internetowej prezydent.pl. W zak\u0142adce \u201ewizyty zagraniczne\u201d opublikowana jest mapa, na kt\u00f3rej zaznaczone s\u0105 miejsca odwiedzone przez Andrzeja Dud\u0119. Znaczniki te s\u0105 jednocze\u015bnie odno\u015bnikami do artyku\u0142\u00f3w na temat tych wizyt.\n\nZgodnie z informacjami opublikowanymi na oficjalnej stronie internetowej Unii Europejskiej Parlament Europejski ma swoje siedziby w Strasburgu we Francji, w Brukseli w Belgii i w Luksemburgu. W zwi\u0105zku z tym analizie zosta\u0142y poddane wizyty Andrzeja Dudy w tych miejscach.\n\nNa mapie zamieszczono cztery punkty w Brukseli (przy pi\u0119ciu w ca\u0142ej Belgii), jeden punkt w Strasburgu (przy dw\u00f3ch w ca\u0142ej Francji) oraz nie zaznaczono \u017cadnego punktu w Luksemburgu.\n\nPierwsza wizyta Andrzeja Dudy w Belgii mia\u0142a miejsce 18 stycznia 2016 roku w siedzibie Naczelnego Dow\u00f3dztwa Sojuszniczych Si\u0142 Europy w mie\u015bcie Mons, gdzie spotka\u0142 si\u0119 z Naczelnym Dow\u00f3dc\u0105 Po\u0142\u0105czonych Si\u0142 Zbrojnych NATO w Europie gen. Philipem Breedlovem. Tego samego dnia odby\u0142o si\u0119 spotkanie prezydenta z przewodnicz\u0105cym Rady Europejskiej Donaldem Tuskiem.\n\nKolejn\u0105 wizyt\u0105 Andrzeja Dudy w Brukseli by\u0142o spotkanie w nowo otwartej siedzibie przyw\u00f3dc\u00f3w pa\u0144stw NATO 25 maja 2017 roku. W stolicy Belgii prezydent by\u0142 tak\u017ce w dniach 11 i 12 lipca na dwudniowym szczycie Sojuszu P\u00f3\u0142nocnoatlantyckiego w kwaterze g\u0142\u00f3wnej NATO. 4 czerwca 2019 roku Andrzej Duda przyby\u0142 do Brukseli na spotkanie z Sekretarzem Generalnym NATO Jensem Stoltenbergiem. Ponadto 28 wrze\u015bnia 2019 roku polska para prezydencka z\u0142o\u017cy\u0142a w Belgii wizyt\u0119, spotykaj\u0105c si\u0119 z premierem oraz kr\u00f3lem Filipem I.\n\nPierwsza wizyta Andrzeja Dudy we Francji odby\u0142a si\u0119 28 pa\u017adziernika 2018 roku. Mia\u0142a ona miejsce w polskiej ambasadzie w Pary\u017cu. Wcze\u015bniej prezydent Duda rozmawia\u0142 z prezydentem Fran\u00e7ois Hollande\u2019em w Pa\u0142acu Elizejskim oraz spotka\u0142 si\u0119 z premierem Manuelem Vallsem, przewodnicz\u0105cym Zgromadzenia Narodowego Claude\u2019em Bartolone\u2019em i przewodnicz\u0105cym Senatu G\u00e9rardem Larcherem.\n\n16 listopada 2016 roku Andrzej Duda uda\u0142 si\u0119 z wizyt\u0105 do Strasburga, gdzie w siedzibie Rady Europy \u015bwi\u0119towa\u0142 25. rocznic\u0105 przyst\u0105pienia Polski do tej organizacji. W Strasburgu prezydent by\u0142 ponownie 1 lipca 2017 roku. Wzi\u0105\u0142 wtedy udzia\u0142 w uroczysto\u015bciach pogrzebowych by\u0142ego kanclerza Niemiec Helmuta Kohla, kt\u00f3re mia\u0142y miejsce w siedzibie Parlamentu Europejskiego.\n\nJedynym polskim prezydentem, kt\u00f3ry przemawia\u0142 na forum Parlamentu Europejskiego, by\u0142 Bronis\u0142aw Komorowski. Wyst\u0105pienie to mia\u0142o miejsce 13 wrze\u015bnia 2011 roku w Strasburgu. Tre\u015b\u0107 przem\u00f3wienia mo\u017cna przeczyta\u0107 na archiwalnej stronie prezydenta oraz obejrze\u0107 w serwisie YouTube.\n\nAndrzej Duda w sumie sze\u015b\u0107 razy wizytowa\u0142 w miastach, kt\u00f3re s\u0105 siedzibami Parlamentu Europejskiego. Bezpo\u015brednio siedzib\u0119 PE odwiedzi\u0142 raz, 1 lipca 2017 roku w Strasburgu, bior\u0105c udzia\u0142 w uroczysto\u015bciach pogrzebowych. Wizyta ta nie obj\u0119\u0142a jednak wyg\u0142oszenia przem\u00f3wienia na forum, w zwi\u0105zku z tym wypowied\u017a Miros\u0142awa Piotrowskiego oceniamy jako prawd\u0119.", "lang": "pl"}