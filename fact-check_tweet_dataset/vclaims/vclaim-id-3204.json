{"title": "S\u00ec, met\u00e0 dei posti di lavoro si sono persi nell\u2019edilizia", "subtitle": "", "author": "pagellapolitica.it", "date": null, "vclaim_id": "vclaim-id-3204", "url": "https://pagellapolitica.it/dichiarazioni/8019/si-meta-dei-posti-di-lavoro-si-sono-persi-nelledilizia", "vclaim": "Ospite della trasmissione di La7 , Pier Luigi Bersani ha indicato il settore edilizio come uno dei pi\u00f9 colpiti dalla crisi economica: secondo l'esponente di Liberi e Uguali, infatti, nella sola industria delle costruzioni si sono persi 6-700 mila posti di lavoro su un milione e mezzo totali.\n\nNon \u00e8 chiaro a quale periodo esatto si riferisca Bersani, ma dal contesto sembra di capire che il confronto sia tra il periodo pre-crisi e oggi. Alla crisi finanziaria cominciata nell\u2019estate del 2007 negli Stati Uniti \u00e8 seguita una recessione che si \u00e8 ampliata a gran parte dei Paesi occidentali - Italia inclusa - che ha avuto molti effetti: tra cui, nel nostro Paese, un drastico calo dell\u2019occupazione.\n\nSecondo i dati Istat il tasso di disoccupazione, che nella seconda met\u00e0 del 2008 era ancora intorno al 6,5-7%, \u00e8 cresciuto fino a toccare il suo livello massimo - il 12,8% - nel primo trimestre del 2014. In termini assoluti, i disoccupati erano poco pi\u00f9 di 1,6 milioni nel 2008 e sono cresciuti fino a 3,2 milioni nel I trimestre del 2014.* Dall\u2019inizio all\u2019apice della crisi, quindi, i dati sulla disoccupazione erano praticamente raddoppiati: il tasso di disoccupazione era cresciuto di oltre il 6 per cento e il numero delle persone senza lavoro era aumentato di circa 1,6 milioni di persone.\n\nDa allora, per\u00f2, c\u2019\u00e8 stato un certo miglioramento. Il dato mensile pi\u00f9 recente che poteva avere a disposizione Bersani (tralasciando quindi quello sulla disoccupazione di gennaio, uscito il 1\u00b0 marzo) \u00e8 quello che si riferisce a dicembre 2017: allora l\u2019Istat attestava il tasso di disoccupazione al 10,8% e il numero di disoccupati a poco meno di 2,8 milioni. Se guardiamo a quest\u2019ultimo numero, il miglioramento rispetto all\u2019apice della crisi (3,2 milioni) \u00e8 chiaro. I disoccupati, comunque, continuano ad essere circa 1,2 milioni di pi\u00f9 rispetto a dieci anni fa. Leggermente meno del numero citato da Bersani.\n\nTra il 2007 e il 2016, secondo il rapporto annuale dell\u2019Istat, il settore delle costruzioni ha perso ben il 27,4 per cento degli occupati, la percentuale pi\u00f9 alta tra tutti i settori. Segue l\u2019industria estrattiva con un -23,5 per cento e l\u2019industria in generale con un -19,4 per cento.\n\nNel 2014, anno in cui i dati sulla disoccupazione hanno toccato i valori pi\u00f9 alti prima di cominciare a decrescere, l\u2019Istat scriveva nel suo rapporto annuale che, tra 2008 e 2013, il settore delle costruzioni aveva perso 396 mila occupati, quasi il 20 per cento del totale pre-crisi; solo il settore manifatturiero aveva avuto una diminuzione degli occupati maggiore (482 mila unit\u00e0), partendo per\u00f2 da un totale molto pi\u00f9 alto (e infatti il calo percentuale era intorno al 10 per cento). Questi due settori, da soli, avevano assorbito circa l'89% della diminuzione totale degli occupati fra il 2008 e il 2013.\n\nOltre ad essere stato uno dei settori pi\u00f9 colpiti durante gli anni in cui la crisi ha prodotto i sui effetti pi\u00f9 negativi, quello edilizio \u00e8 anche uno dei segmenti dell'economia che pi\u00f9 stenta a ripartire. Come abbiamo visto, la ripresa dell'economia italiana si \u00e8 riflessa positivamente sul mercato del lavoro, con il numero degli occupati che \u00e8 tornato a crescere.\n\nNon \u00e8 stato cos\u00ec per l\u2019edilizia. L\u2019ANCE (Associazione Nazionale Costruttori Edili) cura un documento periodico sull\u2019andamento del settore, l\u2019Osservatorio congiunturale sull\u2019industria delle costruzioni. L\u2019edizione pi\u00f9 recente \u00e8 del febbraio 2018: ne emerge che in questo settore la diminuzione nel numero di occupati cominciata nel 2008 non si \u00e8 arrestata nel 2013-2014, ma \u00e8 proseguita fino al 2016, mostrando segni di ripresa solo nell\u2019ultimo anno.\n\nIl totale degli occupati nell\u2019edilizia, che all\u2019inizio della crisi sfiorava i due milioni, nel 2016 si \u00e8 ridotto fino a 1,4 milioni: una perdita di circa 550.000 posti di lavoro, poco meno del numero citato da Bersani. La flessione maggiore riguarda i lavoratori dipendenti, che si sono ridotti di circa 400 mila unit\u00e0, mentre quelli indipendenti sono diminuiti di circa 150 mila.\n\nIl tasso di irregolarit\u00e0 delle unit\u00e0 di lavoro nell'edilizia nel 2015 - l'ultimo anno in cui il dato \u00e8 disponibile - \u00e8 del 16,9%, in crescita costante rispetto agli anni precedenti (era del 15,6% nel 2012, del 15,4% nel 2013, del 15,9% nel 2014) e pi\u00f9 alto di un punto percentuale rispetto al tasso di irregolarit\u00e0 totale delle unit\u00e0 di lavoro dell'economia italiana, che si attesta al 15,9%. \u00c8 possibile, quindi, che parte della contrazione del numero degli occupati nel settore edilizio sia stata assorbita dalla crescita del lavoro irregolare.\n\nPier Luigi Bersani ha ragione nel dire che il settore edilizio \u00e8 stato particolarmente colpito dalla crisi, in termini di perdita di occupazione. Tra l\u2019inizio della crisi e oggi, i posti di lavoro persi in generale sono stati circa 1,2 milioni. Di questi, circa 550 mila sono nel settore dell\u2019edilizia. Non sono esattamente i numeri citati dall\u2019ex segretario del PD, che comunque ci va molto vicino: quindi un \u201cC\u2019eri quasi\u201d per lui.", "lang": "it"}