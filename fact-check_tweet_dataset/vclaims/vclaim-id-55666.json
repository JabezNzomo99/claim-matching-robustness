{"title": "Ronzulli ha (quasi) ragione sui 600 euro ai lavoratori autonomi", "subtitle": "", "author": "pagellapolitica.it", "date": null, "vclaim_id": "vclaim-id-55666", "url": "https://pagellapolitica.it/dichiarazioni/8575/ronzulli-ha-quasi-ragione-sui-600-euro-ai-lavoratori-autonomi", "vclaim": "\u00abAbbiamo presentato e depositato proposte di buon senso, ma le avete [riferito al governo, n.d.r] prima accolte con sufficienza e poi respinte [...] Avete bocciato il sostegno economico di 1.000 euro per gli autonomi e i liberi professionisti, ai quali avete invece promesso 600 euro, non ancora distribuiti, cifra - ricordo - inferiore al reddito di cittadinanza\u00bb.\n\nRicordiamo che, oltre che per l\u2019entit\u00e0 dell\u2019aiuto, il governo ha ricevuto molte critiche nei giorni scorsi anche per il malfunzionamento del sito dell\u2019Inps, che si \u00e8 spesso bloccato e ha reso visibili i dati personali di molte persone che stavano chiedendo l\u2019aiuto economico.\n\nMa, al di l\u00e0 di questo, \u00e8 vero che il governo ha bocciato una proposta per aumentare l\u2019indennit\u00e0 per i lavoratori autonomi a 1.000 euro? I 600 euro al mese previsti del decreto \u201cCura Italia\u201d sono poi davvero inferiori a quanto ricevono i percettori del Rdc?\n\nSecondo la relazione tecnica al decreto, i lavoratori autonomi che beneficeranno di questa misura saranno pari a 3.939.000: 339 mila professionisti \u2013 come ad esempio avvocati e commercialisti \u2013 e collaboratori continuativi e 3,6 milioni tra artigiani, commercianti e altri lavoratori autonomi. Per queste misure il governo ha stanziato una cifra pari a circa 2,36 miliardi di euro per il 2020 (203,4 milioni per la prima categoria e 2,16 miliardi per la seconda).\n\nSecondo l\u2019ultima relazione dell\u2019osservatorio statistico dell\u2019Inps, pubblicata a gennaio 2020 e aggiornata al dicembre 2019, l\u2019importo medio mensile erogato ai percettori del Rdc e delle Pdc \u00e8 pari a 493,24 euro al mese, con circa il 67 per cento dei nuclei che percepiscono meno di 600 euro al mese.\n\nAl contrario, i 600 euro ad individuo previsti per i lavoratori autonomi, sebbene \u2013 al momento \u2013 su base una tantum, non cambiano al variare del reddito e, per questo, il beneficio medio erogato con questa misura \u00e8 superiore al beneficio medio versato a coloro che ricevono l\u2019Rdc e la Pdc.\n\nCome ha sottolineato Ronzulli, Forza Italia aveva proposto in sede di emendamento al Senato di aumentare questo contributo da 600 a 1.000 euro \u2013 anche se solo per i professionisti e i collaboratori continuativi \u2013 estendendo inoltre il versamento fino al mese di giugno.\n\nRelazione tecnica alla mano, questo emendamento avrebbe comportato un aumento minimo di circa 1,15 miliardi ai fondi stanziati. Infatti, come abbiamo visto di precedenza, la relazione tecnica ha stimato che, tra professionisti e collaboratori continuativi, vi siano 339 mila potenziali beneficiari di questa misura. Quindi, per dare loro 1.000 euro al mese per quattro mensilit\u00e0, sarebbero serviti 1,36 miliardi di euro, ossia circa 1,15 miliardi in pi\u00f9 dei 203,4 milioni di euro stanziati dal governo.\n\nIn altre parole le coperture previste dall\u2019emendamento di Forza Italia, secondo i calcoli degli uffici del Senato che hanno redatto la relazione tecnica, non avrebbero garantito un contributo di 1.000 euro al mese per tutti i potenziali beneficiari. In ogni caso, il governo ha fatto decadere questo e tutti gli altri emendamenti al testo, avendo approvato il decreto con la fiducia.\n\nLa senatrice di Forza Italia Licia Ronzulli ha detto che il governo ha bocciato l\u2019emendamento del suo partito al decreto Cura Italia per aumentare da 600 a 1.000 euro il contributo per i liberi professionisti. Ronzulli ha poi detto che i 600 euro previsti dal governo sono meno dei soldi ricevuti dai percettori del Reddito di cittadinanza.\n\nIl confronto fatto da Ronzulli con l\u2019Rdc \u00e8 impreciso. Se \u00e8 vero che il valore massimo del Rdc pu\u00f2 arrivare, a persona, a 780 euro, e quindi pi\u00f9 dei 600 euro per i lavoratori autonomi, allo stesso tempo secondo i dati Inps, il valore medio erogato si aggira invece sui 493 al mese, con il 67 per cento dei beneficiari del Rdc che percepisce meno di 600 euro al mese. Il valore medio del Rdc \u00e8 quindi inferiore a quello medio dell\u2019aiuto per i lavoratori autonomi.\n\nSulla bocciatura dell\u2019emendamento Ronzulli ha ragione: con l\u2019utilizzo della fiducia il governo ha fatto decadere tutti gli emendamenti, incluso quello di Forza Italia che disponeva l\u2019aumento del beneficio per i liberi professionisti a 1.ooo euro al mese, estendendone la durata fino a giugno. Questo emendamento presentava per\u00f2 alcune problematiche, dato che le coperture previste dal testo non erano, secondo i calcoli contenuti nella relazione tecnica che accompagna il decreto legge, sufficienti a garantire 1.000 euro al mese per tutti i potenziali beneficiari, ma circa 737 euro.", "lang": "it"}