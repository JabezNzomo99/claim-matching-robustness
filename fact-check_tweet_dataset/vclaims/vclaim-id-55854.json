{"title": "No, l\u2019Irap non finanzia \u00abun terzo\u00bb della sanit\u00e0", "subtitle": "", "author": "pagellapolitica.it", "date": null, "vclaim_id": "vclaim-id-55854", "url": "https://pagellapolitica.it/dichiarazioni/8654/no-lirap-non-finanzia-un-terzo-della-sanita", "vclaim": "Aiutaci a migliorare Pagella Politica! Partecipa al nostro breve sondaggio (servono 5 minuti), del tutto anonimo. Potremo conoscere meglio il nostro pubblico, migliorare quello che facciamo e come lo facciamo\n\nL\u2019Irap (l\u2019Imposta regionale sulle attivit\u00e0 produttive) \u00e8 una tassa diretta che colpisce il valore di produzione \u2013 cio\u00e8 la differenza tra ricavi e costi, al netto di diversi fattori come i compensi per il personale \u2013 degli esercenti attivit\u00e0 d\u2019impresa e lavoro autonomo.\n\nFin dalla sua introduzione, avvenuta con il decreto legislativo n. 446 del 1997, l\u2019Irap \u00e8 stata strettamente legata (si veda l\u2019art. 38 del d.lgs.) al finanziamento del sistema sanitario. Proprio per questo la gestione dell\u2019imposta \u00e8 attribuita direttamente alle Regioni, che in Italia sono gli organi competenti in materia di sanit\u00e0. Le amministrazioni regionali hanno una certa autonomia in termini di riscossione dell\u2019Irap \u2013 possono, per esempio, decidere di applicare l\u2019aliquota fissa del 3,9 per cento oppure modificarla \u2013 ma rimangono comunque tenute a destinare la quasi totalit\u00e0 dei ricavi al finanziamento del Sistema sanitario nazionale (Ssn).\n\nCome prima cosa, la spesa sanitaria effettuata nel periodo 2015-2018 \u00e8 indicata nel sesto rapporto sul \u201cMonitoraggio della spesa sanitaria\u201d, pubblicato dal Ministero dell\u2019Economia e delle Finanze nel luglio 2019. Per il 2019 invece abbiamo fatto affidamento sul rapporto 2020 della Corte dei conti relativo al coordinamento della finanza pubblica.\n\nNel 2015 la spesa sanitaria complessiva ammontava a 111,2 miliardi di euro, di cui circa 21,2 miliardi di euro raccolti tramite l\u2019Irap: il 19 per cento. L\u2019anno successivo la percentuale \u00e8 rimasta stabile al 19 per cento grazie a un aumento sia della spesa totale (112,5 miliardi) che dell\u2019Irap (21,5 miliardi di euro). Da l\u00ec in poi la proporzione \u00e8 leggermente calata, con l\u2019Irap che ha coperto il 18 per cento delle spese sanitarie nel 2017 e nel 2018.\n\nL\u2019Irap aveva un peso maggiore sui fondi per la spesa sanitaria nazionale qualche anno fa. Nel 2011, ad esempio, l\u2019imposta ha finanziato il 28 per cento della spesa totale, che ammontava a 112,3 miliardi di euro, e percentuali simili si erano registrate negli anni precedenti. Se nel 2011 la quota di Irap destinata alla sanit\u00e0 raggiungeva quasi 31,5 miliardi di euro, la cifra \u00e8 andata gradualmente decrescendo (30,9 miliardi nel 2012, 28,6 miliardi nel 2013, 26,7 miliardi nel 2014) fino ad arrivare ai 21,2 miliardi del 2015, di cui abbiamo gi\u00e0 parlato. Nello stesso periodo, la spesa sanitaria \u00e8 rimasta pi\u00f9 o meno stabile intorno ai 110 miliardi di euro.\n\nSecondo Pier Luigi Bersani, l\u2019Irap finanzia \u00abun terzo\u00bb della spesa sanitaria italiana. Abbiamo verificato e l\u2019ex segretario del Partito democratico \u00e8 impreciso.", "lang": "it"}