{"title": "Il governo vuole davvero tagliare 100 milioni di euro alla scuola?", "subtitle": "Cos\u00ec sostiene il segretario del Pd, Maurizio Martina. Abbiamo verificato", "author": "www.agi.it", "date": "2018-10-10T07:14+0200", "vclaim_id": "vclaim-id-10974", "url": "https://www.agi.it/fact-checking/martina_taglio_fondi_scuola-4467086/news/2018-10-10/", "vclaim": "Il 6 ottobre, il segretario del Partito Democratico Maurizio Martina ha criticato su Facebook la nuova strategia economica del governo e le conseguenze che avrebbe sull\u2019istruzione.\n\nSecondo il deputato del Pd, l\u2019esecutivo vuole tagliare 100 milioni di euro alla scuola, \u00abla met\u00e0 per depotenziare l\u2019alternanza scuola lavoro\u00bb. Il ministro dell\u2019Istruzione Marco Bussetti ha risposto alle critiche, dicendo che \u00abla manovra va ancora definita bene nei dettagli\u00bb e che non ci sono tagli ma una \u00abridistribuzione delle risorse\u00bb.\n\nQuando parla delle \u00abscelte di Lega e Cinque stelle sul bilancio\u00bb, il segretario del Pd fa riferimento alla Nota di aggiornamento al Documento di economia e finanza, che \u00abcontiene l\u2019aggiornamento degli obiettivi programmatici\u00bb del precedente Def \u2013 lo strumento principale di programmazione con cui si indicano le strategie economiche e di finanza pubblica del Paese nel medio termine.\n\nAlcuni quotidiani \u2013 come La Repubblica e il Corriere della Sera \u2013 hanno comunque stimato che le novit\u00e0 introdotte dalla nota comporterebbero tagli alla scuola tra i 100 e 150 milioni di euro, cifra simile a quella citata da Martina. In entrambe le stime, met\u00e0 dei risparmi sarebbe imputata alle modifiche presentate dal governo sull\u2019alternanza scuola-lavoro.\n\nCome spiega il Ministero dell\u2019Istruzione (Miur), l\u2019alternanza scuola-lavoro \u00ab\u00e8 una modalit\u00e0 didattica [...] che attraverso l\u2019esperienza pratica aiuta a consolidare le conoscenze acquisite a scuola e testare sul campo le attitudini di studentesse e studenti, ad arricchirne la formazione e a orientarne il percorso di studio e, in futuro di lavoro, grazie a progetti in linea con il loro piano di studi\u00bb.\n\nQuando \u00e8 stata introdotta, si prevedeva che il numero di ore di alternanza scuola-lavoro \u2013 200 per chi va al liceo e 400 per chi frequenta istituti tecnici e professionali (comma 33 della legge del 2015) \u2013 dovesse diventare obbligatorio per tutti gli studenti dell\u2019ultimo triennio di scuola a partire dall\u2019anno scolastico 2018/2019. Ma, come vedremo, ci sono state alcune modifiche.\n\nNegli ultimi anni l\u2019alternanza scuola-lavoro ha ricevuto molte critiche, e lo stesso Contratto di governo tra M5S e Lega la considera \u2013 come \u00e8 attualmente strutturata \u2013 uno strumento \u00abdannoso\u00bb.\n\nIn generale, le indicazioni della Nota di aggiornamento sono per\u00f2 principalmente un elenco di intenti. Nel testo si leggono frasi come \u00absi interverr\u00e0 su tale istituto [cio\u00e8 l\u2019alternanza scuola-lavoro, n.d.R.] al fine di rendere i percorsi il pi\u00f9 possibile orientativi e di qualit\u00e0, rispondenti a standard di sicurezza elevati e coerenti con il percorso di apprendimento dello studente interessato, anche relativamente al territorio di riferimento. In tal senso il monte ore globale verr\u00e0 ridefinito in base al percorso scolastico\u00bb.\n\nNon \u00e8 chiaro da dove provengano queste cifre \u2013 non contenute nella Nota di aggiornamento al Def \u2013 ma probabilmente sono una stima a partire dal fondo di 100 milioni di euro citato in precedenza. Se le ore obbligatorie di alternanza scuola-lavoro fossero per esempio dimezzate \u2013 come anticipato da Bussetti in un\u2019intervista del 31 agosto \u2013 il taglio si aggirerebbe proprio intorno ai 50 milioni citati da Martina.\n\nSempre secondo indiscrezioni, altre decine di milioni di euro sarebbero risparmiati da altre voci, come \u00abfondi non spesi\u00bb. Abbiamo contattato il Miur per avere conferma delle cifre in questione, ma non abbiamo ancora ricevuto risposta alle nostre domande.\n\nPer avere le cifre corrette, \u00e8 necessario infatti aspettare i finanziamenti della Legge di bilancio che sar\u00e0 presentata a fine anno e i dettagli del Decreto in materia di istruzione, che normer\u00e0 con maggior precisione le misure del governo sulla scuola per i prossimi anni.", "lang": "it"}