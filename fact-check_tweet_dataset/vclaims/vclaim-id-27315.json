{"title": "Delvis feil \u00e5 p\u00e5st\u00e5 at formuesskatten er s\u00e6rnorsk", "subtitle": "Det hadde v\u00e6rt riktig \u00e5 omtale den som \u00abuvanlig\u00bb, og innretningen er selvsagt ikke helt lik fra land til land.", "author": "www.faktisk.no", "date": null, "vclaim_id": "vclaim-id-27315", "url": "https://www.faktisk.no/faktasjekker/22R/delvis-feil-a-pasta-at-formuesskatten-er-saernorsk", "vclaim": "Et av de mest omdiskuterte temaene i norsk politikk de siste \u00e5rene har v\u00e6rt formuesskatten. H\u00f8yre og Fremskrittspartiet sier de vil fjerne den for s\u00e5kalt \u00abarbeidende kapital\u00bb. Et helt sentralt argument for \u00e5 f\u00e5 denne skatten fjernet har v\u00e6rt at dette er en \u00abs\u00e6rnorsk skatt\u00bb som diskriminerer norsk eierskap, i motsetning til utenlandsk. Alts\u00e5 en skatt som norske bedriftseiere m\u00e5 betale, men som utlendinger som eier virksomhet i Norge slipper unna.\n\nVi kunne laget en lang liste over alle som har omtalt formuesskatten som \u00abs\u00e6rnorsk\u00bb. Sist ut er kommunalminister Jan Tore Sanner p\u00e5 Facebook. Han skriver:\n\nVi vil i denne faktasjekken se p\u00e5 om det er dekning for \u00e5 omtale formuesskatten som \u00abs\u00e6rnorsk\u00bb. I videoen utdyper kommunalminister Sanner selv hva han mener med utrykket:\n\nHan mener alts\u00e5 at formuesskatt er noe bare norske eiere betaler.\n\nMen Sanner er langt fra den eneste som omtaler formuesskatten som s\u00e6rnorsk. Nylig er det ogs\u00e5 gjort av B\u00f8rge Brende, NHO-direkt\u00f8r Kristin Skogen Lund, den tidligere ski-helten Bj\u00f8rn D\u00e6hlie, redakt\u00f8r Gunnar Stavrum i Nettavisen, direkt\u00f8r Sturla Henriksen i Norges rederiforbund og p\u00e5 hjemmesidene til Bedriftsforbundet, H\u00f8yre og Fremskrittspartiet.\n\nFaktisk.no har spurt disse personene og organisasjonene hva de mener med ordet \u00abs\u00e6rnorsk\u00bb. De svarer at \u00abs\u00e6rnorsk\u00bb ble brukt b\u00e5de i betydningen \u00abNorge og f\u00e5 andre\u00bb og i betydningen \u00abnoe vi gj\u00f8r p\u00e5 en egen m\u00e5te i Norge\u00bb.\n\nS\u00e5 hva betyr egentlig ordet \u00abs\u00e6rnorsk\u00bb? Og hvordan blir det oppfattet av den jevne lytter n\u00e5r det i debatten blir snakket om \u00abden s\u00e6rnorske formuesskatten\u00bb?\n\nHun sier at ordet b\u00e5de kan bety \u00abnoe vi bare har i Norge\u00bb, og \u00abnoe vi gj\u00f8r p\u00e5 en egen m\u00e5te i Norge\u00bb.\n\nMen Jan Tore Sanner er i videoen klar p\u00e5 at han snakker om en skatt som rammer \u00abbare norskeide\u00bb. I en epost til Faktisk utdyper han:\n\nHan p\u00e5peker alts\u00e5 at utenlandske eiere ikke m\u00e5 betale skatt til Norge. Han skriver at den norske skatten er s\u00e6rnorsk fordi den bare rammer de som bor i Norge.\n\nMed en slik definisjon av \u00abs\u00e6rnorsk skatt\u00bb vil all skatt som betales til Norge v\u00e6re s\u00e6rnorsk.\n\nMen hvor s\u00e6rnorsk er egentlig denne skatten? Hvor ellers har de en \u00e5rlig skatt p\u00e5 netto formue?\n\nFormuesskatt var en gang vanlig i Europa, men i l\u00f8pet av de siste 25 \u00e5rene har flere land avviklet den - \u00d8sterrike (1994), Danmark (1997), Tyskland (1997), Finland (2006), Luxembourg (2006), Sverige (2007), Island (2014).\n\nBegrunnelsene for \u00e5 fjerne denne skatten kjenner vi igjen fra den norske debatten. If\u00f8lge professor \u00c5sa Hansson ved Institutt for n\u00e6ringslivsforskning i Lund i Sverige, har argumentene v\u00e6rt at den hindrer vekst og at den diskriminerer mellom eiere av ulik nasjonalitet. Hun har skrevet en rapport om hvordan formuesskatten har virket i europeiske land. Der formuesskatten har blitt uthulet med unntak og s\u00e6rregler, har argumentasjonen for \u00e5 fjerne den v\u00e6rt at den er blitt for lett \u00e5 omg\u00e5.\n\nSpania avviklet f\u00f8rst formuesskatten, for siden \u00e5 gjeninnf\u00f8re den (mer om det under). S\u00e5 hvilke land har i dag en formuesskatt som kan sammenliknes med den norske?\n\nFaktisk.no har kartlagt omfanget av formuesskatt blant OECD-landene. Ingen skattesystemer er helt like, s\u00e5 alle lands skatter er p\u00e5 en eller annen m\u00e5te s\u00e6regne. S\u00e5 teknisk sett, kan man derfor si at ingen andre land har formuesskatt akkurat slik vi har det.\n\nI Norge er all nettoformue over 1 480 000 kroner beskattet med 0,85 prosent. Likningsverdien av prim\u00e6rbolig er 25 prosent av markedsverdien, mens likningsverdien av andre eiendommer settes til 90 prosent av markedsverdi. For aksjer er likningsverdien i \u00e5r 90 prosent av verdien.\n\nN\u00e5 g\u00e5r debatten h\u00f8yt om vi skal slippe \u00e5 betale denne skatten for s\u00e5kalt \u00abarbeidende kapital\u00bb. Uten at dette begrepet er klart definert, er tanken \u00e5 finne en ordning der en f\u00e5r fradrag for investeringer i bedrifter der det er aktivitet og ansatte.\n\nV\u00e5re unders\u00f8kelser blant OECD-landene viser at b\u00e5de Sveits, Frankrike, Spania, Liechtenstein og Nederland har former for formuesskatt som kan sammenliknes med den norske.\n\nLandet som Orkla-eier Stein Erik Hagens datter Caroline Hagen Kjos flyttet til for \u00e5 unng\u00e5 norsk formuesskatt, er nok det landet i Europa som har en formuesskatteordning som likner mest p\u00e5 den norske. Likevel er det sannsynlig at Hagen Kjos slipper formuesskatt i Sveits, siden det er \u00e5pninger i det sveitsiske skattesystemet for \u00e5 inng\u00e5 private skatteavtaler med likningsmyndighetene. S\u00e6rlig gjelder dette om du kommer flyttende til landet med en stor formue.\n\nDen sveitsiske skatter\u00e5dgiveren Christoph Rechsteiner sier dette til Faktisk.no:\n\nS\u00e5 lenge du bor i Sveits er alt du eier i andre land ogs\u00e5 gjenstand for formuebeskatning i Sveits. S\u00e5 en sveitser som vurderer \u00e5 investere i Norge m\u00e5 betale formuesskatt av investeringen i hjemlandet.\n\nDet er bestemt p\u00e5 f\u00f8deralt niv\u00e5 at alle fylkene (kantonene) skal ha formuesskatt, men skattesatsen bestemmes i fylkene. Det betyr at formuesskatten varierer fra 0,14 prosent til 1 prosent (se side 55) for de h\u00f8yeste formuene. Skatten er progressiv, slik at de med store formuer betaler en h\u00f8yere sats. Mer om de sveitsiske satsene her.\n\nMed gode statsfinanser besluttet Spania \u00e5 avvikle formuesskatten i 2008. Men s\u00e5 kom finanskrisen og snudde \u00f8konomien p\u00e5 hodet. Strenge krav fra EU om hvor store underskudd de kan ha p\u00e5 statsbudsjettet gjorde at avviklingen aldri ble effektuert.\n\nLandet skriver fortsatt ut formuesskatt p\u00e5 opp til 2,5 prosent, avhengig av hvilken region du er bosatt i. Formelt skal alle betale skatt av formue h\u00f8yere enn dr\u00f8yt sju millioner kroner. Men den spanske formuesskatten har en rekke hull som gj\u00f8r at skatter\u00e5dgivere tilbyr skreddersydde ordninger som de sier kan redusere denne skatten betydelig.\n\nUnntakene i den spanske formuesskatteordningen gjelder noe av det samme som vi i Norge kaller \u00abarbeidende kapital\u00bb. Blant annet gjelder dette sm\u00e5 familieselskaper og st\u00f8rre aksjeposter i selskaper du selv jobber i.\n\nI den franske valgkampen denne v\u00e5ren ble den s\u00e5kalte \u00absolidaritetsskatten\u00bb p\u00e5 nytt heftig debattert. President Emanuelle Macron gikk til valg p\u00e5 \u00e5 gj\u00f8re den om til en ren eiendomsskatt. Argumentene er p\u00e5fallende like som i den norske debatten: Skatten driver investorer vekk og f\u00f8rer til at rikinger tar med seg pengene og flytter utenlands, sies det der.\n\nDen franske skatten rammer de med nettoformue som er h\u00f8yere enn tilsvarende 12 millioner kroner. De har alts\u00e5 et langt h\u00f8yere bunnfradrag enn det vi har i Norge. Satsen starter p\u00e5 0,5 prosent og stiger til 1,5 prosent av formuen.\n\nMen ogs\u00e5 den franske formuesskatten (side 29) har unntak som likner p\u00e5 det vi i Norge omtaler som \u00abarbeidende kapital\u00bb. Under visse forutsetninger er det delvis fradrag for investeringer i maskiner, verkt\u00f8y og aksjeselskaper man selv har en aktiv rolle i.\n\nI Nederland har de valgt en annerledes m\u00e5te \u00e5 beskatte formue p\u00e5. Myndighetene ansl\u00e5r en normal avkastning p\u00e5 formuen din, basert p\u00e5 st\u00f8rrelse, og denne blir s\u00e5 beskattet som inntekt. Dette er i stedet for skatt p\u00e5 renter og utbytte, men i praksis ender det som en progressiv formuesskatt p\u00e5 opp til 1,62 prosent.\n\nHer er alle typer formue inkludert, og hovedregelen er at aksjer og andre eiendeler skal verdsettes til markedsverdi.\n\nLiechtensteins system likner p\u00e5 det de har i Nederland. Her ansl\u00e5r de at investeringer normalt skal kaste av seg fire prosent av verdien. Dermed blir fire prosent av nettoformuen din lagt til p\u00e5 toppen av inntekten.\n\nHvor viktig er s\u00e5 disse formuesskattene i de enkelte landene? Data fra OECD viser at det helt klart er Sveits som har gjort seg mest avhengig av \u00e5 hente inntekter fra formuesskatt. Der kommer hele 3,6 prosent av de samlede skatteinntektene fra formuesskatt. For Norges del er det tilsvarende tallet \u00e9n prosent. Siden \u00abformuesskatten\u00bb i Nederland inng\u00e5r i inntektsbeskatningen er det ikke mulig \u00e5 skille ut betydningen av den i OECDs database. Liechtenstein rapporterer ikke sine skattetall til OECD.\n\nFaktisk har tidligere faktasjekket Jonas Gahr St\u00f8res (Ap) p\u00e5stand om at \u00abBeskatning av formue i bredt, i mange andre land, er h\u00f8yere enn den er i Norge\u00bb. Her snakket St\u00f8re om alle former for formuesbeskatning, inkludert skatt p\u00e5 eiendom og arv. Fordi han brukte s\u00e5 brei definisjon av formuesskatt, var p\u00e5standen faktisk helt sann.\n\nDenne faktasjekken handler om den smalere formuesskatten vi har i Norge, nemlig skatt p\u00e5 nettoformue. Gjennomgangenn viser at flere land ogs\u00e5 har den snevre formen for formuesbeskatning, slik vi kjenner den fra Norge. S\u00e5nn sett er det vanskelig \u00e5 si at formuesbeskatning som s\u00e5dan er \u00abs\u00e6rnorsk\u00bb. Ser vi p\u00e5 skatteinnretningen derimot, vil den fort kunne v\u00e6re \u00abs\u00e6rnorsk\u00bb. Ingen andre land har innrettet formuesskatten akkurat som oss. Men det vil en kunne si om alle skatter. Ingen land har identiske innretninger og satser. Med en slik definisjon vil de aller fleste skatter og avgifter kunne omtales som \u00abs\u00e6rnorske\u00bb.", "lang": "no"}