{"title": "Le aggressioni contro gli immigrati: numeri in crescita?", "subtitle": "", "author": "pagellapolitica.it", "date": null, "vclaim_id": "vclaim-id-7444", "url": "https://pagellapolitica.it/dichiarazioni/8085/le-aggressioni-contro-gli-immigrati-numeri-in-crescita", "vclaim": "Nel corso del mese di luglio, alcuni episodi di cronaca hanno fatto discutere degli atti e delle violenze di natura razzista avvenuti in Italia. Il deputato di Liberi e Uguali Federico Fornaro ha affermato che, nei cinquanta giorni precedenti la sua dichiarazione (fatta il 30 luglio), ci sono stati undici casi di aggressioni contro immigrati.\n\nVediamo se e come \u00e8 possibile verificare queste due affermazioni: il numero degli atti di violenza di matrice razzista e una loro crescita recente.\n\nPartiamo dai dati ufficiali sul numero e l\u2019andamento dei reati di matrice razzista in Italia. Nel nostro Paese non esiste una banca dati nazionale dei reati d\u2019odio, a differenza di quanto accade altrove: ad esempio, in Francia e Regno Unito (come raccontato di recente da e ). In Francia viene addirittura elaborato un \u201cindice della tolleranza\u201d, realizzato da un accademico nel 2008 per tenere traccia dei \u201ccambiamenti complessivi nel pregiudizio\u201d nel Paese e riassumerlo in un numero di immediata comprensione.\n\nPer l\u2019Italia, gli unici dati ufficiali disponibili sono raccolti dall\u2019Osservatorio per la Sicurezza Contro gli Atti Discriminatori (OSCAD), una struttura del Ministero dell\u2019Interno istituita nel 2010. Il compito principale \u00e8 quello di ricevere le segnalazioni per i reati di matrice discriminatoria (non solo razzista) e attivare i relativi interventi da parte delle forze dell\u2019ordine. Tra tutti gli episodi segnalati, vengono poi individuati quelli che costituiscono reato. Sul sito OSCAD \u00e8 disponibile solo un rapporto cumulativo con tutte le segnalazioni arrivate tra il 10 settembre 2010 e il 31 dicembre 2017.\n\nEsiste per\u00f2 un luogo dove sono raccolte anche i numeri anno per anno. Ogni 12 mesi, infatti, l\u2019OSCAD condivide i propri dati con l\u2019Ufficio per le istituzioni democratiche e i diritti umani (ODIHR) dell\u2019OSCE, l\u2019Organizzazione per la sicurezza e la cooperazione in Europa, che li raccoglie in una pagina dedicata come \u201creati d\u2019odio registrati dalla polizia\u201d.\n\nI dati sul sito OSCE-ODIHR arrivano al 2016, quando i reati di odio furono 763 di cui 521 con motivazione razzista (i dati per il solo 2017 non sono ancora disponibili). Questo \u00e8 l\u2019unico database ufficiale a cui \u00e8 possibile fare riferimento per quantificare anno per anno il numero di reati di stampo razzista. Come lo stesso OSCAD ci ha fatto notare telefonicamente, nell\u2019interpretare questi dati va tenuto conto del fatto che vi \u00e8 una forte tendenza all\u2019 , cio\u00e8 alla mancata denuncia dell\u2019atto descriminatorio.\n\nVanno poi segnalate altre due iniziative: la Commissione \u201cJo Cox\u201d sull\u2019intolleranza, la xenofobia, il razzismo e i fenomeni di odio della Camera dei Deputati, che \u00e8 stata istituita a maggio 2016 e ha pubblicato la sua relazione finale l\u2019anno successivo, e il lavoro dell\u2019Associazione Lunaria che, senza la pretesa di creare un database esaustivo, nel suo Database razzismo raccoglie da anni dati sui reati a sfondo razziale segnalati da stampa, associazioni e/o individui. Quest\u2019ultimo database arriva per ora al maggio 2018.\n\nPartendo dal lavoro di Mastrodonato, dopo aver verificato tutte le fonti indicate e controllato che non gli fosse sfuggito nulla, abbiamo rielaborato una nuova mappa con i soli episodi avvenuti tra l\u201911 giugno e il 30 luglio 2018.\n\nData la difficolt\u00e0 nel reperire dati accurati su altre forme di violenza, abbiamo deciso di limitare l\u2019analisi ai soli casi di violenza fisica, non includendo dunque gli episodi di violenza verbale: di cui pure ci sono stati parecchi casi riportati dalla stampa. Escludiamo, ad esempio, casi quali l\u2019aggressione per una suoneria in arabo avvenuta in un ufficio pubblico di Moncalieri e le minacce di morte ricevute da un lavoratore marocchino a Trento da parte del proprio datore di lavoro.\n\nCon queste premesse, tra l\u201911 giugno e il 30 luglio abbiamo identificato 29 episodi di violenza fisica. Di questi, due sono casi di omicidio, mentre in otto occasioni le vittime sono state ferite da pistole ad aria compressa. Gli omicidi sono quelli del cittadino maliano Soumaila Sacko, ucciso in provincia di Vibo Valentia il 3 giugno 2018, e il cittadino marocchino di 43 anni inseguito e ucciso il 29 luglio 2018 ad Aprilia (Latina) presumibilmente perch\u00e9 scambiato per un ladro.\n\nFederico Fornaro parla di undici casi. Guardando i dati, \u00e8 probabile che il deputato di Liberi e Uguali abbia citato quel numero relativamente ai due omicidi e alle otto aggressioni con armi ad aria compressa, per un totale di dieci atti di violenza - undici se si considera il caso di Jefferson Tomal\u00e0, come fatto ad esempio da Radio Popolare. Ma, come abbiamo visto, dalla stampa emergono 29 casi totali: c\u2019\u00e8 quindi almeno una ventina di altri casi che entrano a pieno diritto nella lista di episodi violenti e con una possibile aggravante razziale.\n\nPossiamo dire qualcosa sugli ultimi mesi e notare un possibile aumento? \u00c8 molto difficile fare un confronto con il passato. Nei soli cinquanta giorni tra giugno e luglio 2018, le fonti di stampa italiane hanno riportato pi\u00f9 episodi a sospetta matrice razzista di tutti i reati d\u2019odio registrati dalle autorit\u00e0 italiane nell\u2019intero 2016.\n\nNon si sa per\u00f2 quanti casi riportati dalla stampa saranno giudicati un reato dalle autorit\u00e0; n\u00e9 quanto le cifre degli anni scorsi soffrano della sottostima del fenomeno. Se ipotizziamo una frequenza uguale a quella dei 50 giorni tra giugno e luglio 2018, e in base a quanto riportato dai media nazionali, quest\u2019anno si andrebbe oltre i duecento episodi di violenza.\n\nMa in questo confronto bisogna usare molta cautela. Come abbiamo gi\u00e0 ribadito, i dati del 2018 provengono dai media e non da OSCE/OSCAD e sono casi in cui l\u2019aggravante razzista \u00e8 stata per ora solo ipotizzata.\n\nIl deputato di Liberi e Uguali Federico Fornaro ha dichiarato che nei cinquanta giorni precedenti alla sua dichiarazione ci sono stati undici episodi di violenza nei confronti degli immigrati, denunciando l\u2019esistenza di un crescendo.\n\nI media nazionali hanno riportato, durante quei cinquanta giorni, 29 episodi di violenza fisica. Tra questi, vi sono due casi di omicidio (escluso il caso, ancora da chiarire, di Jefferson Tomal\u00e0) e otto aggressioni con pistole ad aria compressa. Fornaro si riferiva probabilmente solo a questo sottoinsieme.\n\n\u00c8 molto difficile poi capire se siamo di fronte a un crescendo: da un lato abbiamo a disposizione i dati raccolti annualmente dalle autorit\u00e0 italiane sui \u201creati d\u2019odio\u201d, che sono molto probabilmente una stima per difetto degli episodi, dall\u2019altra le segnalazioni raccolte dalla stampa, che hanno pi\u00f9 probabilit\u00e0 di includere anche casi che poi si riveleranno non aggravati dal razzismo.\n\nPer Federico Fornaro un \u201c C\u2019eri quasi\u201d: gli episodi di violenza dei cinquanta giorni a cui fa riferimento sono anche pi\u00f9 di undici, ed \u00e8 ancora presto per essere certi che le violenze motivate da odio razziale siano in aumento.", "lang": "it"}