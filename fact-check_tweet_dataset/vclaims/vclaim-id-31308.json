{"title": "Nei, oljeselskapene alene betaler ikke mer i skatt enn all personbeskatning i Norge", "subtitle": "Okea-direkt\u00f8r Erik Haugane hevdet at oljeselskapene alene betaler mer i skatt enn all personbeskatning i Norge. Det er helt feil.", "author": "www.faktisk.no", "date": null, "vclaim_id": "vclaim-id-31308", "url": "https://www.faktisk.no/faktasjekker/XxG/nei-oljeselskapene-alene-betaler-ikke-mer-i-skatt-enn-all-personbeskatning-i-norge", "vclaim": "I en artikkel Nettavisen publiserte 12. september, g\u00e5r flere investorer og oljetopper i rette med oljepolitikken til MDG.\n\nForanledningen var at Lan Marie Berg, byr\u00e5d for milj\u00f8 og byutvikling i Oslo, kommenterte partiets valgresultat til Nettavisen med \u00e5 si at \u00aboljelobbyen skjelver\u00bb. Berg sa ogs\u00e5 at MDG \u00aber det tydeligste partiet p\u00e5 at vi m\u00e5 sette en sluttdato for oljen\u00e6ringen\u00bb.\n\nErik Haugane, administrerende direkt\u00f8r i oljeselskapet Okea, var blant dem som mente at MDGs oljepolitikk er dr\u00f8y kost. Til Nettavisen fremhevet han hvor viktig oljeindustrien er for den norske statskassen:\n\n\u2013 Oljeselskapene alene betaler mer i skatt enn all personbeskatning i Norge. Forsvinner de inntektene er det bare \u00e5 si opp fire femtedeler av all teater, musikkarrangement og barnehager i Norge. Du kan ogs\u00e5 bare glemme billige teslaer og statlig st\u00f8tte til fornybar energi.\n\nStemmer det at oljeselskapene betaler mer i skatt enn all personbeskatning i Norge? Det skal vi se p\u00e5 i denne faktasjekken.\n\nFaktisk.no har tatt kontakt med Haugane for \u00e5 sp\u00f8rre om han er riktig sitert i Nettavisen og for \u00e5 be om dokumentasjon for p\u00e5standen. Han har sendt oss en skjermdump som viser statens inntekter og utgifter i 2016, med f\u00f8lgende kommentar:\n\n\u2013 Her er fra statsbudsjett 2016, trekk fra formuesskatten. 2018-tallene er nok mer i fav\u00f8r av oljeinntektene.\n\nFor at Hauganes p\u00e5stand skal v\u00e6re riktig, m\u00e5 summen som blir betalt i personskatt v\u00e6re lavere enn summen oljeselskapene betaler i skatt.\n\nTallet for \u00abpetroleumsinntekter\u00bb i bildet Haugane sendte oss viser ikke hvor mye staten tok inn i skatteinntekter fra oljeselskaper, men alle inntektene staten f\u00e5r fra petroleumsvirksomheten p\u00e5 norsk sokkel.\n\u2022 Skatteinntekter fra petroleumsutvinning: Oljeselskaper betaler b\u00e5de vanlig selskapsskatt p\u00e5 inntekt og en s\u00e6rskatt p\u00e5 inntekter fra petroleumsutvinning. Mens selskapsskatten er p\u00e5 22 prosent, er s\u00e6rskatten p\u00e5 56 prosent. Den totale skattebyrden er dermed p\u00e5 78 prosent.\n\u2022 Statens direkte \u00f8konomiske engasjement (SD\u00d8E): I 1985 ble Statoils eierandeler i olje- og gassfeltene p\u00e5 norsk sokkel splittet opp i en statlig del og en del som tilh\u00f8rte Statoil. Siden 2001 har eierandelene blitt forvaltet av det statlige selskapet Petoro.\n\u2022 Utbytte fra Equinor: Staten er hovedaksjon\u00e6r i Equinor med en eierandel p\u00e5 67 prosent, og henter ut utbytte fra selskapet.\n\nGrafikken Haugane viser til, viser summen av alle disse inntektene. Den viser alts\u00e5 ikke hvor mye oljeselskapene betaler i skatt, men hvor mye staten tjener p\u00e5 oljevirksomheten totalt sett.\n\nMen hvor mye betaler egentlig oljeselskapene i skatt, og er det mer eller mindre enn personbeskatningen?\n\nI skatteregneskapet til Statistisk sentralbyr\u00e5 (SSB) finner vi tall som viser mye skatt personlige skatteytere har betalt inn hvert av de siste \u00e5rene.\n\nHvis vi holder arbeidsgiveravgiften utenfor, g\u00e5r inntektene fra personlige skatteytere til f\u00f8lgende:\n\nI SSBs skatteregnskap finner vi ogs\u00e5 tall for statens skatteinntekter fra petroleumsvirksomheten. Hvis vi sammenstiller tallene for perioden 2015-2018, f\u00e5r vi f\u00f8lgende resultat:\n\nHer ser vi at personbeskatningen er h\u00f8yere enn skatteinntektene staten henter inn fra petroleumsvirksomheten hvert \u00e5r i perioden 2010 til 2018. I 2016, \u00e5ret der forskjellen var st\u00f8rst, betalte personer 11 ganger mer i skatt enn oljeselskapene. I 2012, \u00e5ret der forskjellen var minst, betalte de 1,76 ganger mer.\n\nBasert p\u00e5 disse tallene stemmer det ikke at oljeselskapene betaler mer i skatt enn all personbeskatning.\n\nHva med alle inntektene fra petroleumsvirksomheten?\n\nSkjermdumpen Haugane har sendt til Faktisk.no viser statens inntekter fra petroleumsvirksomheten, ikke skatteinntektene fra denne sektoren. Faktaarkene er basert p\u00e5 anslag, men vi kan finne mer oppdaterte tall for disse inntektene i de reviderte nasjonalbudsjettene.\n\nTallene i stats- og nasjonalbudsjettet kan gi inntrykk av at petroleumsinntektene er h\u00f8yest, men dette skyldes at de ikke tar med kommunenes og fylkeskommunenes inntekter fra personbeskatning.\n\nHvis vi sammenligner statens petroleumsinntekter med personbeskatningen for perioden 2015-2018, f\u00e5r vi f\u00f8lgende resultat:\n\nHer ser vi at summen personlige skatteytere betaler i skatt er betydelig h\u00f8yere enn statens petroleumsinntekter.\n\nOljeselskaper betaler ikke bare skatt til staten. I noen kommuner betaler de ogs\u00e5 eiendomsskatt.\n\nVi har ikke kunnet oppdrive tall for hvor mye oljeselskapene betaler i eiendomsskatt til kommunene. Analysesjef Sveinung Fjose i Menon Economics, som har utarbeidet et notat om samfunnets inntekter fra olje- og gassn\u00e6ringen, skriver f\u00f8lgende til Faktisk.no i en e-post:\n\n\u2013 Det er ikke helt uproblematisk \u00e5 finne tall p\u00e5 dette, ettersom eiendomsskatt ikke er skilt ut som en egen post i regnskapene til hverken leverand\u00f8rindustrien til olje- og gassn\u00e6ringen eller til olje- og gasselskapene.\n\nFjose skriver at det er mulig \u00e5 beregne dette med utgangspunkt i tall fra SSB, men at det vil v\u00e6re tidkrevende.\n\nDet finnes imidlertid en snarvei. Norske kommuner hentet inn 6,75 milliarder kroner i eiendomsskatt fra \u00abannen eiendom\u00bb i 2018. Annen eiendom omfatter blant annet n\u00e6ringseiendom, kraftverk og petroleumsinstallasjoner.\n\nFor \u00e5 sjekke om eiendomsskatten kan endre balansen mellom personskatt og oljeselskapenes skatt, kan vi legge sammen de 6,75 milliardene med statens skatteinntekter fra petroleumsutvinningen.\n\nHvis denne summen er lavere enn skatteinntektene fra personbeskatningen, kan det ikke v\u00e6re tilfelle at oljeselskapene betaler mer i skatt enn all personbeskatning i Norge.\n\nHer ser vi at summen av skatten oljeselskapene betaler til staten og eiendomsskatten kommunene henter inn fra n\u00e6ringseiendom, kraftverk og petroleumsanlegg, fremdeles er lavere enn personbeskatningen.\n\nInntektene fra eiendomsskatt vil heller ikke tette gapet mellom petroleumsinntektene og personbeskatningen. Forskjellen mellom de to er p\u00e5 over 100 milliarder i alle \u00e5rene mellom 2015 og 2018.\n\nHaugane skriver ogs\u00e5 at vi skal \u00abtrekke fra formuesskatten\u00bb. Norske skattebetalere betaler formuesskatt til b\u00e5de stat og kommune. If\u00f8lge SSBs tall for formuesskatt mellom 2010 og 2017 (tallene for 2018 er ikke tilgjengelige), har skattebetalerne hvert \u00e5r betalt inn mellom 12 og 15 milliarder i formuesskatt i denne perioden.\n\nGapet mellom skatten oljeselskapene betaler og skatten personer betaler er p\u00e5 mer enn 100 milliarder kroner hvert \u00e5r. \u00c5 trekke fra formuesskatten gj\u00f8r ikke at oljeselskapene betaler mer i skatt enn personer. Heller ikke statens samlede inntekter fra petroleumsvirksomheten er h\u00f8yere enn det personer betaler i skatt.\n\nHauganes p\u00e5stand om at at oljeselskapene alene betaler mer i skatt enn all personbeskatning i Norge, er alts\u00e5 ikke riktig.", "lang": "no"}