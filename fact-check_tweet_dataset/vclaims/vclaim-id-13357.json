{"title": "Veneto e Lombardia chiudono gli inceneritori grazie alla raccolta differenziata?", "subtitle": "Cos\u00ec ha affermato il ministro dell'Ambiente, Sergio Costa. Abbiamo verificato", "author": "www.agi.it", "date": "2018-11-20T13:34+0100", "vclaim_id": "vclaim-id-13357", "url": "https://www.agi.it/fact-checking/inceneritori_veneto_lombardia_costa-4648012/news/2018-11-20/", "vclaim": "Il ministro dell\u2019Ambiente Sergio Costa, ospite della trasmissione Agor\u00e0 su Rai3, ha affermato il 19 novembre: \u201cIn Lombardia ed in Veneto [gli inceneritori, n.d.r.] stanno chiudendo. Perch\u00e9 se aumenta [la raccolta differenziata, n.d.r.] - e sta aumentando, siamo uno dei primi Paesi al mondo per la differenziata - pi\u00f9 differenzi meno bruci. Li stanno chiudendo perch\u00e9 non riescono ad alimentarli\u201d.\n\nAbbiamo contattato l\u2019ufficio stampa della Regione Veneto per avere chiarimenti e ci hanno confermato che sono stati chiusi negli ultimi anni due impianti termovalorizzatori, a Ca\u2019 del Bue, in provincia di Verona, e a Fusina, in provincia di Venezia.\n\nL\u2019impianto di Ca\u2019 del Bue, in trent\u2019anni di vita, ha funzionato a lungo poco e male, come racconta la stampa locale, e nel 2016 si \u00e8 deciso di riconvertirlo in un impianto di produzione di biometano e di energia elettrica da fotovoltaico.\n\nL\u2019impianto di Fusina \u00e8 stato invece chiuso definitivamente a inizio 2014, dopo circa quindici anni in funzione, dall\u2019ex sindaco di Venezia Giorgio Orsoni. La chiusura, secondo quanto affermato all\u2019epoca dal Comune, era stata resa possibile dal forte sviluppo della raccolta differenziata e dal successivo trattamento negli impianti di riciclaggio, e dalla conseguente riduzione delle quantit\u00e0 di rifiuti da bruciare.\n\nUna dinamica virtuosa, questa, pronosticata gi\u00e0 nel 2012 dall\u2019assessore regionale all\u2019Ambiente, Maurizio Conte, il quale aveva previsto non si sarebbero aperti nuovi termovalorizzatori e, anzi, si sarebbero dovuti riconvertire alcuni di quelli gi\u00e0 esistenti a causa della costante riduzione delle quantit\u00e0 di rifiuti bruciabili negli inceneritori grazie alla raccolta differenziata.\n\nAnche secondo l\u2019ufficio stampa della Regione Veneto la chiusura dei due impianti \u00e8 sicuramente legata all\u2019andamento virtuoso della raccolta differenziata, che qui ha superato il tetto del 70% (dato corretto, che avevamo verificato ancora di recente, e dallo sviluppo di nuove tecnologie che permettono di aumentare le percentuali di riutilizzo dei rifiuti e di ridurre quelle di incenerimento. L\u2019esempio che ci \u00e8 stato fatto \u00e8 stato quello del compostaggio dell\u2019umido che permette, tra le altre cose, di produrre biogas.\n\nL\u2019ufficio stampa della Regione Lombardia ha invece smentito che siano gi\u00e0 stati individuati e avviati alla chiusura quattro impianti termovalorizzatori, anche se \u00e8 possibile che a livello locale arrivino, nel futuro, decisioni in questo senso.\n\nSi legge infatti in un comunicato stampa del 19 novembre dell\u2019assessore regionale all\u2019Ambiente, Raffaele Cattaneo: \u201cDei 13 impianti lombardi (\u2026) \u00e8 possibile che alcuni impianti piccoli, che sono ben al di sotto della soglia di utilizzazione di 100.000 tonnellate all'anno, pi\u00f9 vecchi e pi\u00f9 risalenti possano essere dismessi nei prossimi anni a venire senza compromettere il sistema\u201d.\n\nSecondo la tesi di Cattaneo esposta nel comunicato, a livello generale gli inceneritori non sono di per s\u00e9 un male, anzi. A valle della raccolta differenziata rimane comunque un determinato quantitativo di rifiuti che non \u00e8 possibile riutilizzare. Dunque, secondo Cattaneo \u00e8 preferibile che quei rifiuti vengano bruciati producendo energia piuttosto che smaltiti in discarica o mandati all\u2019estero (a pagamento).\n\nLa Lombardia insomma non ha preso la scelta di chiudere i termovalorizzatori: al massimo si tratter\u00e0 di dismettere in futuro impianti vecchi e poco utilizzati. Ma nel complesso la Regione intende continuare a puntare sul modello (di derivazione europea) che vede gli inceneritori come penultima soluzione, prima della discarica, ma dopo il riciclo e il riutilizzo.\n\nGuardando ai numeri che ha fornito la Regione nel comunicato di cui sopra, vediamo infatti che su quasi di 22 milioni di tonnellate di rifiuti urbani e speciali sono appena 2,1 milioni le tonnellate di rifiuti che finiscono nei 13 inceneritori lombardi (1,1 milioni di rifiuti urbani e 1 milione di rifiuti speciali).\n\nPer quanto riguarda il fatto che l\u2019Italia sia tra i primi Paesi al mondo per la differenziata, l\u2019affermazione di Costa \u00e8 corretta. In base al rapporto \u201cRecycling \u2013 Who really leads the world\u201d dell\u2019European Environmental Bureau di dicembre 2017, qui scaricabile, l\u2019Italia \u00e8 ai primi posti al mondo per riciclo dei rifiuti.\n\n\u00c8 poi vero che si tratti di un fenomeno in aumento negli ultimi anni. In base al rapporto sui rifiuti urbani del 2017 dell\u2019Istituto Superiore per la Protezione e la Ricerca Ambientale (Ispra), la percentuale di differenziata nel 2016 ha toccato il 52,5% (lo stesso dato riportato dall\u2019European Environmental Bureau), in aumento di oltre dodici punti rispetto al 2012, quando era al 40%.\n\nIl ministro Costa esagera quando sostiene che la Lombardia stia per chiudere quattro impianti termovalorizzatori perch\u00e9 non ci sono pi\u00f9 abbastanza rifiuti per farli funzionare. Dalla Regione Lombardia hanno infatti spiegato che al momento non sono state ancora decise chiusure, e che se anche decisioni in tal senso dovessero arrivare dal livello locale non comprometterebbero il sistema di smaltimento dei rifiuti lombardo.\n\nIl ministro dell\u2019Ambiente ha invece ragione per quanto riguarda il Veneto, che ha chiuso due impianti negli ultimi anni perch\u00e9 \u2013 secondo quanto riferito dalla Regione, e non solo \u2013 i livelli di raccolta differenziata e le nuove tecnologie hanno consentito un livello di riutilizzo dei rifiuti tale da rendere inefficiente il mantenimento in vita di troppi inceneritori. Sembra comunque vero che ci sia un legame tra aumento della raccolta differenziata e riduzione della necessit\u00e0 di ricorrere agli inceneritori. Aumentando infatti la differenziata \u00e8 possibile separare rifiuti che possono essere trattati grazie alle nuove tecnologie di riciclaggio per ottenere nuovi prodotti o materiali, ad esempio l\u2019umido per produrre concime e biogas.\n\nCorretto infine che l\u2019Italia sia tra i Paesi al mondo con la percentuale pi\u00f9 alta di riciclo dei rifiuti e che negli ultimi anni questa percentuale sia aumentata significativamente.", "lang": "it"}