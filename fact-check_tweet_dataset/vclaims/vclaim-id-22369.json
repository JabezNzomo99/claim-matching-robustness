{"title": "Nei, ny studie viser ikke at HPV-vaksinen reduserer muligheten for \u00e5 bli gravid", "subtitle": "Det er ingenting som tyder p\u00e5 at HPV-vaksinen gj\u00f8r det vanskeligere \u00e5 bli gravid.", "author": "www.faktisk.no", "date": null, "vclaim_id": "vclaim-id-22369", "url": "https://www.faktisk.no/faktasjekker/GjD/nei-ny-studie-viser-ikke-at-hpv-vaksinen-reduserer-muligheten-for-a-bli-gravid", "vclaim": "TV-Helse.no er et nettsted som publiserer artikler og videoer om blant annet kosthold, helse, trening og skj\u00f8nnhet. 20. juni 2018 publiserte nettstedet en sak med tittelen:\n\nI artikkelen vises det til en ny studie av amerikanske kvinner i alderen 25\u201329 \u00e5r. TV-Helse.no sl\u00e5r fast at f\u00f8dselstallene i USA har falt blant kvinner i denne aldersgruppen. Mens det ble f\u00f8dt 118 barn per 1000 kvinner i 2007, var det tilsvarende tallet bare 105 barn i 2015.\n\nDet opplyses at studien omfatter \u00e5tte millioner kvinner i perioden 2007\u201314. Blant funnene var if\u00f8lge TV-Helse.no, at 60 prosent av kvinnene som ikke hadde f\u00e5tt HPV-vaksine hadde blitt gravide minst \u00e9n gang. Det samme gjaldt for bare 35 prosent av dem som var vaksinert.\n\nSiden 2009 har alle norske 12 \u00e5r gamle jenter f\u00e5tt tilbud om \u00e5 ta vaksine mot HPV-infeksjon, som kan f\u00f8re til livmorhalskreft. 85 prosent av alle jenter f\u00f8dt i 2003 har tatt alle tre dosene, if\u00f8lge Folkehelseinstituttet (FHI). En ny studie viser at HPV-vaksinen har god effekt.\n\nHPV-vaksinen beskytter alts\u00e5 mot livmorhalskreft, men stemmer det at den ogs\u00e5 reduserer muligheten for \u00e5 bli gravid, slik TV-Helse.no hevder?\n\nNettstedet opplyser til Faktisk.no at deres sak er basert p\u00e5 en artikkel med tittelen \u00abA lowered probability of pregnancy in females in the USA aged 25\u201329 who received a human papillomavirus vaccine injection\u00bb. TV-Helse.no mener artikkelen er publisert p\u00e5 troverdige nettsider.\n\nTV-Helse.no sin sak er skrevet av P\u00e5l Bergstr\u00f6m. Han er en svensk webdesigner og blogger som har skrevet flere vaksinekritiske innlegg.\n\nMargrethe Greve-Isdahl er overlege ved Avdeling for vaksineforebyggbare sykdommer ved FHI. Hun avviser at HPV-vaksinen reduserer muligheten for \u00e5 bli gravid:\n\n\u2013 Det er en teori tatt helt ut av l\u00f8se luften, sier Greve-Isdahl til Faktisk.no.\n\nOverlegen har en rekke innvendinger mot den amerikanske studien som TV-Helse.no refererer til. Den f\u00f8rste er at forfatteren, Gayle DeLong, ikke har noen medisinsk bakgrunn overhodet. Hun jobber som f\u00f8rsteamanuensis i \u00f8konomi og finans ved Baruch College/City University of New York, if\u00f8lge presentasjonen p\u00e5 universitetets hjemmeside.\n\nDen ene DeLong takker i artikkelen, Mark Geier, mistet i 2011 autorisasjonen som lege for sin behandling av barn med autisme. B\u00e5de han og DeLong mener autisme skyldes vaksiner, noe som har blitt grundig tilbakevist. De amerikanske bloggerne Skeptical Raptor og Orac har begge omtalt hennes \u00e5relange engasjement mot vaksiner.\n\n\u2013 De andre hun takker har ikke relevant bakgrunn, og dermed ingen medisinskfaglig kompetanse p\u00e5 det aktuelle temaet. Det er et uvanlig utgangspunkt og et alarmsignal n\u00e5r ingen fagpersoner har v\u00e6rt inne i bildet, mener Greve-Isdahl.\n\nI en e-post til Faktisk.no skriver DeLong at det er riktig at hun ikke har noen ekspertise innen helse, men at hun har grundig kunnskap om statistikk gjennom PhD-utdanningen sin.\n\n\u2013 Spesialister som st\u00e5r utenfor et felt kan ofte bidra med nye og verdifulle perspektiver. Forskere utenfra er ofte i stand til \u00e5 stille sp\u00f8rsm\u00e5l ved antagelser som forskere innenfor et felt aksepterer uten \u00e5 stille sp\u00f8rsm\u00e5l, skriver DeLong. Hele tilsvaret kan leses her.\n\nArtikkelen til DeLong er publisert i det britiske tidsskriftet Journal of Toxicology and Environmental Health. If\u00f8lge Register over vitenskapelige publiseringskanaler publiserer tidsskriftet bare fagfellevurderte artikler, noe som inneb\u00e6rer at de m\u00e5 godkjennes av fagpersoner med relevant bakgrunn.\n\nGreve-Isdahl forst\u00e5r ikke hvordan artikkelen til DeLong kan ha sluppet gjennom n\u00e5l\u00f8yet:\n\n\u2013 Den har s\u00e5 mange feil i utvelgelse av data og slutningene i statistikken, at det ikke virker som om den er fagfellevurdert overhodet, sier hun.\n\nFaktisk.no har bedt Journal of Toxicology and Environmental Health om \u00e5 kommentere dette. Henvendelsen er bekreftet mottatt, men tidsskriftet har ikke kommet med noen kommentar.\n\nJournal of Toxicology and Environmental Health har normalt ikke artikler om vaksiner, men har tidligere publisert to artikler om emnet. Begge har blitt slaktet av eksperter innen fagomr\u00e5det, if\u00f8lge Greve-Isdahl.\n\nFaktisk.no har tidligere faktasjekket en annen p\u00e5stand om HPV-vaksine:\n\nVi skal n\u00e5 se n\u00e6rmere p\u00e5 studien som artikkelen bygger p\u00e5. I sammendraget gir DeLong inntrykk av at \u00e5tte millioner amerikanske kvinner har deltatt. I virkeligheten er det bare 700 kvinner som har v\u00e6rt med i en tverrsnittstudie.\n\nI slike studier unders\u00f8ker man forekomsten av sykdommer eller andre fenomener p\u00e5 et visst tidspunkt. If\u00f8lge Store norske leksikon kan ikke en tverrsnittstudie alene avgj\u00f8re om det foreligger noe \u00e5rsaks\u2013virkningsforhold.\n\n\u2013 Det er riktig at en tverrsnittstudie ikke kan si noe om \u00e5rsak og virkning. Jeg hevder heller ikke i artikkelen at HPV vaksinen f\u00f8rer til lavere fertilitet. Dataene viser imidlertid at det er en korrelasjon mellom vaksinen og lavere fertilitet, hevder DeLong.\n\nAt det er en korrelasjon mellom HPV vaksinen og lavere fertilitet, er ikke det samme som at vaksinen er \u00e5rsaken til at f\u00f8dselstallene har g\u00e5tt ned. Korrelasjon mellom to st\u00f8rrelser trenger ikke \u00e5 bety at den ene st\u00f8rrelsen er \u00e5rsak til den andre.\n\nGreve-Isdahl har flere innvendinger mot den amerikanske studien:\n\n\u2013 DeLong har valgt seg ut en spesifikk aldersgruppe for \u00e5 klare \u00e5 finne forskjeller mellom vaksinerte og uvaksinerte. Hun tar ikke hensyn til om kvinnene bruker prevensjon, eller om de som er vaksinerte ble gravide f\u00f8r eller etter at de tok vaksinen, innvender Greve-Isdahl.\n\n\u2013 Disse dataene finnes i unders\u00f8kelsen, men DeLong har ikke brukt dem. Dermed har hun f\u00e5tt det resultatet hun \u00f8nsket seg.\n\nDeLong viser i tilsvaret til at det ikke var gode data for dette i databasen hun brukte i studien.\n\nGreve-Isdahl mener ogs\u00e5 at valget av aldersgruppen 25\u201329 \u00e5r er et viktig ankepunkt. I likhet med andre vestlige land, opplever USA at alderen p\u00e5 f\u00f8dende kvinner er \u00f8kende. At f\u00f8dselsraten blant kvinner mellom 25 og 29 \u00e5r er fallende, er derfor ikke noen overraskelse, og har ingenting med HPV-vaksinen \u00e5 gj\u00f8re, if\u00f8lge Greve-Isdahl.\n\n\u2013 Samtidig som f\u00f8dselsraten faller i denne aldersgruppen, stiger den blant kvinner som er eldre. I tillegg har det v\u00e6rt \u00f8konomisk krise i USA i den unders\u00f8kte perioden, og da g\u00e5r f\u00f8dselstallene ned. Spesielt i de aldersgruppene som fors\u00f8ker \u00e5 komme seg ut i arbeidslivet eller hvor man nylig har f\u00e5tt jobb, sier hun.\n\nTall fra amerikanske helsemyndigheter viser at Greve-Isdahl har rett. Ser man p\u00e5 f\u00f8dselsratene for ulike aldersgrupper, ser man at stadig f\u00e6rre kvinner under 30 \u00e5r har f\u00f8dt barn de siste ti\u00e5rene. For kvinner over 30 \u00e5r er utviklingen motsatt.\n\nDet inneb\u00e6rer at amerikanske kvinner blir stadig eldre n\u00e5r de blir gravide. Ved \u00e5 utelate kvinner i alle andre aldersgrupper enn 25\u201329 \u00e5r, f\u00e5r ikke DeLong med seg denne utviklingstrenden.\n\nIf\u00f8lge Greve-Isdahl er det alts\u00e5 ingenting som tyder p\u00e5 at HPV-vaksinen gj\u00f8r det vanskeligere for kvinner \u00e5 bli gravide. Hun viser ogs\u00e5 til en ny Cochrane-studie, som omfatter over 73 000 jenter og kvinner:\n\n\u2013 Den viser ingen indikasjon p\u00e5 at vaksinen \u00f8ker risikoen for abort, misdannelser hos fosteret eller d\u00f8df\u00f8dsler, sier Greve-Isdahl.\n\n\u2013 Naturlig forekommende HPV-infeksjon har heller ikke vist at det kan f\u00f8re til nedsatt fruktbarhet. Derimot kan behandlingen de som f\u00e5r HPV-relatert sykdom m\u00e5 gjennomg\u00e5, p\u00e5virke mulighet til \u00e5 b\u00e6re frem barn negativt. HPV-vaksine beskytter mot HPV-infeksjon som gir disse sykdommene.\n\nDet er feil at en ny studie viser at HPV-vaksinen reduserer muligheten for \u00e5 bli gravid. Studien som er utgangspunkt for p\u00e5standen har en rekke svakheter:\n\u2022 Forfatteren er en kjent vaksinekritiker som ikke har medisinskfaglig bakgrunn.\n\u2022 Den er en tverrsnittstudie, som alene ikke kan brukes til \u00e5 avgj\u00f8re om det er et \u00e5rsaks-virkningsforhold. Dette er forfatteren selv enig i.\n\u2022 Studien tar bare for seg kvinner i alderen 25\u201329 \u00e5r. Det er riktig at f\u00f8dselsraten g\u00e5r ned i denne aldersgruppen, men det skyldes ikke HPV-vaksinen.\n\u2022 Kvinner i vestlige land venter nemlig stadig lenger med \u00e5 bli m\u00f8dre. For kvinner over 29 \u00e5r, er f\u00f8dselsraten \u00f8kende.", "lang": "no"}