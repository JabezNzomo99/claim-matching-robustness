{"title": "L'Austria ha ottenuto uno sconto sul debito?", "subtitle": "", "author": "pagellapolitica.it", "date": null, "vclaim_id": "vclaim-id-5194", "url": "https://pagellapolitica.it/dichiarazioni/6192/laustria-ha-ottenuto-uno-sconto-sul-debito", "vclaim": "Di Maio, senza volerlo, ci fa fare un lavoraccio e ci trascina assieme a voi nel vortice di scandali, denunce, sentenze, fallimenti miliardari che hanno contraddistinto la parabola della banca austriaca Hypo Alpe-Adria-Bank International Group AG. Sommersa sotto una montagna di debiti nei primi anni 2000, \u00e8 stata nazionalizzata dallo Stato austriaco nel 2009 e coinvolta in una sequenza ininterrotta di litigi con una banca bavarese, la BayernLB. Ma andiamo con ordine.\n\nPartiamo innanzitutto dal paragone iniziale utilizzato dal vicepresidente della Camera, ovvero gli eventi che hanno sconvolto Atene nel mese di luglio. Come abbiamo spiegato all'interno di quest'altra analisi, la Grecia fu effettivamente messa in mora per un insieme di rate dovute al Fondo Monetario Internazionale (l'insieme dei pagamenti di giugno, che ammontavano a 1,3 miliardi di SDR, la valuta di riferimento del Fondo Monetario, convertibile secondo i nostri calcoli in circa 1,6 miliardi di euro). All'epoca fu questa una delle ragioni che spinsero la Repubblica ellenica sull'orlo del baratro - di acqua per\u00f2 ne \u00e8 passata sotto i ponti, ed \u00e8 successo di tutto. Dal referendum greco sul piano di salvataggio, alla \"capitolazione\" finale di Tsipras e l'approvazione delle misure richieste dai creditori a tempo di record. In tutto cio', l'Unione Europea ha approvato un prestito ponte ad Atene di 7 miliardi di euro, che \u00e8 servito alla Grecia a ripagare le rate del debito in arretrato con il Fondo Monetario.\n\nLa Grecia quindi non \u00e8 pi\u00f9 in mora con il Fondo Monetario da circa due settimane, anche se \u00e8 vero che lo sia stata. Poich\u00e8 la dichiarazione di Di Maio risale a prima ancora dell'approvazione del prestito ponte, questa prima parte della dichiarazione \u00e8 vera.\n\nQui la situazione \u00e8 ben pi\u00f9 complicata. Per chi volesse leggersi l'intera storia della Hypo Alpe-Adria-Bank, pu\u00f2 fare riferimento a questo articolo del Wall Street Journal, che descrive le vicende truffaldine della banca e dei suoi prestiti sconsiderati durante l'ascesa politica di Joerg Haider, il politico di riferimento dell'estrema destra austriaca morto in un incidente stradale nel 2008. La banca, cresciuta da istituto di importanza secondaria della provincia austriaca della Carinzia ad attore importante nell'Europa sud-orientale, \u00e8 stata acquistata nel 2007 da BayernLB, banca bavarese controllata per il 75% dal Land della Baviera. La stessa natura dell'acquisto fu oggetto pochi anni dopo di indagini da parte della procura di Monaco (circostanza che fu comunicata diligentemente dalla banca bavarese quell'anno).\n\nI problemi non sono finiti qui: il primo marzo del 2015 La Fma (Finanzmarktaufsicht, l'Agenzia Austriaca per i Mercati Finanziari) annunciava infatti la sospensione di ben 11 miliardi di euro di debiti garantiti dalla provincia della Carinzia, impossibilitata a pagare simili somme, per non pesare ulteriormente sulle tasse dei cittadini austriaci (in applicazione tra l'altro della nuova direttiva europea 2014/49, che intende spostare la responsabilit\u00e0 del fallimento di una banca sui creditori e sugli azionisti). La mossa ha suscitato la contrariet\u00e0 di tutti i creditori tra cui la vecchia banca proprietaria, la BayernLB (che nel suo ultimo rapporto consolidato, pubblicato nell'aprile di quest'anno, annunciava un ammontare di crediti nei confronti della vecchia Hypo di 2,4 miliardi di euro, 800 milioni dei quali gi\u00e0 precedentemente cancellati dalla decisione del governo austriaco, e la restante parte (circa 1,5 miliardi) colpiti dalla moratoria sui pagamenti imposta dalla Fma un mese prima).\n\nAttenzione per\u00f2, perch\u00e9 la Baviera e l'Austria hanno al momento firmato solamente un memorandum di intesa e, come dice un rapporto dedicato dell'agenzia di Rating Fitch, l'accordo deve ancora essere approvato dal parlamento austriaco, da Heta Asset Resolution, da BayernLB, e dalla Fma austriaca, l'agenzia austriaca per i mercati finanziari. Nessuna delle due parti coinvolte, -BayernLB e Heta Asset Resolution - si \u00e8 ancora infatti espressa sulla questione. In ultimo, la Corte Costituzionale austriaca ha annullato proprio lo scorso 28 luglio la parte della legge che cancellava 1,6 miliardi di euro dovuti ai precedenti azionisti, rimettendo in gioco tutto. La decisione non concerne la restante parte del debito soggetta alla moratoria, la quale scadr\u00e0 nel mese di maggio del 2016.\n\u2022 None La Grecia non \u00e8 stata sanzionata nel breve periodo in cui \u00e8 stata messa in mora dal Fondo Monetario Internazionale. Il caso di Hypo Alpe-Adria Bank e Heta Asset Resolution, invece, ha suscitato denunce e azioni giudiziarie.\n\nDi Maio esaspera un po' i toni sullo \"sconto\" che sarebbe stato garantito all'Austria, ma non \u00e8 tanto sulla cifra che ci sentiamo di giudicarlo. Innanzitutto un accordo definitivo non \u00e8 stato ancora raggiunto: anche se Monaco di Baviera e Vienna si aggrappano per il momento all'intenzione di risolvere la contesa, siamo ancora lungi dal poter porre la parola \"fine\" a questa vicenda. In questo senso la decisione della Corte Costituzionale austriaca, bench\u00e8 indebolisca la posizione di Di Maio, non conter\u00e0 nel nostro giudizio finale perch\u00e8 sopraggiunta in una data successiva alla dichiarazione del vicepresidente della Camera.", "lang": "it"}