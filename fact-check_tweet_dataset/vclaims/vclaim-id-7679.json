{"title": "Cottarelli e il suo (ipotetico) ministro dell'Economia sono euroscettici?", "subtitle": "In una puntata di Matrix\u00a0Luigi Di Maio (M5s) ha fatto riferimento ad un libro dell'ex commissario alla spending review\u00a0dove sarebbero espresse posizioni contrarie alla moneta unica. Stesso discorso per Tabellini, indicato per via Venti Settembre. Abbiamo verificato il testo", "author": "www.agi.it", "date": "2018-05-31T07:00+0200", "vclaim_id": "vclaim-id-7679", "url": "https://www.agi.it/fact-checking/cottarelli_di_maio_euro-3971791/news/2018-05-31/", "vclaim": "Ospite di Matrix su Mediaset lo scorso 28 maggio, il leader del M5S Luigi Di Maio ha detto, rivolto al conduttore, Nicola Porro: \u201cLei lo ha letto il libro di Cottarelli, attuale presidente del Consiglio incaricato, sull\u2019euro? Perch\u00e9 lui parla proprio del fatto che non ci \u00e8 convenuto entrare nell\u2019euro e che se in questo momento si uscisse dall\u2019euro potremmo ripagare il debito pubblico con altre disponibilit\u00e0 finanziarie e fuori da alcuni vincoli\u201d.\n\nCottarelli ha espresso ancora di recente il dubbio se entrare nella moneta unica sia stata o meno una buona idea, ma \u00e8 sempre giunto alla conclusione che \u201cadesso ci siamo, vediamo di risolvere i problemi\u201d.\n\nNel suo libro, in particolare, si affronta il tema dell\u2019uscita dalla moneta unica e \u2013 ci affidiamo all\u2019estrapolazione dei testi fatta dalla redazione del Fatto Quotidiano \u2013 si dice : \u201cIn teoria i problemi italiani, un debito pubblico elevato e una bassa crescita e competitivit\u00e0, potrebbero essere risolti uscendo dall\u2019euro\u201d. Ma questo \u00e8 solo un passaggio di un ragionamento che arriva a conclusioni ben diverse.\n\nProsegue infatti Cottarelli: \u201cPer\u00f2 bisogna essere chiari sul modo in cui e sul perch\u00e9 l\u2019uscita [dall\u2019euro n.d.r.] aiuterebbe a risolvere questi problemi [debito pubblico elevato e bassa crescita e competitivit\u00e0 n.d.r.], cosa che spesso i suoi sostenitori non fanno\u201d. In pratica, \u201cquesto avverrebbe al prezzo di un taglio dei salari reali, di una tassa da inflazione e solo dopo un periodo che sarebbe molto turbolento anche per via degli effetti di bilancio che accompagnano una svalutazione e dello sconvolgimento del sistema dei pagamenti\u201d. Con il rischio di \u201cmandare in bancarotta parecchie famiglie e imprese\u201d.\n\nUscendo dalla moneta unica la nuova valuta italiana si svaluterebbe immediatamente, prevede Cottarelli, causando un drastico impoverimento degli italiani. Questo sarebbe s\u00ec un bene per le esportazioni (e dunque per la \u201ccompetitivit\u00e0 e crescita\u201d), ma \u2013 spiega ancora Cottarelli \u2013 \u201ctutto questo funziona se i salari non si muovono. Se i salari invece aumentassero per compensare il fatto che i beni importati (la benzina, il computer, le banane ecc.) ora costano di pi\u00f9, allora il produttore [che esporta] non riuscirebbe a recuperare i margini di profitto.\n\nData la debole congiuntura italiana, e l\u2019elevata disoccupazione, i salari probabilmente non aumenterebbero in linea con la svalutazione e l\u2019inflazione (\u2026). Ma, se questo avvenisse, i salari sarebbero tagliati in termini reali, cio\u00e8 in termini di potere d\u2019acquisto. Conclusione: l\u2019uscita dall\u2019euro funziona nel restituire competitivit\u00e0 ai prodotti italiani se \u00e8 accompagnata da un taglio dei salari reali\u201d.\n\nOltre a questo, secondo Cottarelli, ci sarebbe poi il problema di chi ha dei mutui accesi, che a fronte di una svalutazione significativa della nuova valuta dell\u2019Italia diventerebbero molto pi\u00f9 onerosi da ripagare. E se per prevenire questo esito si imponesse alle banche italiane di mantenere un cambio fisso con l\u2019euro di 1 a 1, vista l\u2019esposizione con banche straniere che non vorrebbero essere ripagate in una valuta debole, si correrebbe il rischio di \u201cmandare in bancarotta parecchie famiglie o imprese\u201d.\n\nRicapitolando: il problema della bassa crescita e competitivit\u00e0 potrebbe effettivamente risolto da un\u2019uscita dall\u2019euro, secondo Cottarelli, ma al prezzo di un immediato impoverimento di tutti gli italiani dovuto alla svalutazione, del mantenimento del livello formale dei salari (mentre quello reale appunto si riduce fortemente) e del rischio o di mettere in difficolt\u00e0 i milioni di italiani che hanno un mutuo, che diverrebbe pi\u00f9 difficile da pagare, o di mandare in bancarotta banche, famiglie e imprese imponendo un cambio fisso.\n\nQuanto al debito pubblico, secondo Cottarelli potremmo finanziare quello in scadenza \u201cstampando nuove lire\u201d. La Banca d\u2019Italia \u201cpotrebbe tornare a fare quello che faceva negli anni Settanta, quando buona parte del debito veniva finanziato stampando moneta\u201d. Questo causerebbe una \u201condata inflazionistica che imporrebbe ai detentori dei titoli di Stato una \u2018tassa da inflazione\u2019. Lo facevamo negli anni Settanta, e non \u00e8 che ci piacesse molto vivere con un\u2019inflazione del 20-25 per cento\u201d.\n\nNon solo: l\u2019ex commissario per la spending review tira le fila del suo ragionamento e dice esplicitamente che un\u2019uscita dalla moneta unica non \u00e8 un rischio che vale la pena correre. \u201cMa questo [= ristabilire condizioni macroeconomiche ordinate] avverrebbe al prezzo di un taglio dei salari reali, di una tassa da inflazione e solo dopo un periodo che sarebbe molto turbolento anche per via degli effetti di bilancio che accompagnano una svalutazione e dello sconvolgimento del sistema dei pagamenti. Non ne vale la pena [\u2026]. Tutto sommato, credo che sia di gran lunga preferibile cercare di tornare alla crescita riformando l\u2019economia italiana, piuttosto che scegliere il salto nel buio rappresentato da un\u2019uscita dall\u2019euro\u201d.\n\nQuesto, lo precisiamo, a fronte comunque di un piano A che \u2013 come ha spiegato nelle note diffuse prima e dopo la decisione di Mattarella \u2013 prevede anzi il rafforzamento dell\u2019Unione europea in senso federalista e una ridiscussione a livello comunitario della politica economica che \u00e8 stata tenuta finora.\n\n\n\nGuido Tabellini \u00e8 un importante economista italiano, ex rettore della Bocconi, dato tra i papabili per il ruolo di ministro dell\u2019Economia nel governo che Cottarelli dovrebbe formare. Alcune sue affermazioni del 2014 relative all\u2019uscita dall\u2019euro sono state rispolverate in questi giorni, sempre a sostegno della tesi che non ci sia molta differenza tra Savona e i \u2018tecnici\u2019 che vuole il Quirinale.\n\nNel corso di un convegno del 27 giugno 2014, Tabellini aveva affermato: \u201cIo credo che l\u2019alternativa preferibile, se davvero non abbiamo scelta, sia quella di uscire dall\u2019euro piuttosto che non ristrutturare il debito\u201d.\n\nUna posizione ribadita in un\u2019intervista al Fatto Quotidiano del 17 agosto seguente, quando confrontato con le sue parole del mese precedente disse: \u201cConfermo. Ma sarebbe l\u2019ultima spiaggia e siamo ben lontani da quella situazione. Un\u2019eventuale uscita la pagheremmo comunque a caro prezzo\u201d.\n\nPer fare chiarezza, la \u201cristrutturazione del debito pubblico italiano\u201d significherebbe allungare le scadenze del debito e tagliare gli interessi. Come riassume il Sole 24 Ore, \u201cequivale per il mercato e le agenzie di rating al default. \u00c8 una macchia indelebile per l'affidabilit\u00e0 creditizia dello Stato che dopo la ristrutturazione perde l'accesso ai mercati e la fiducia degli investitori per anni interminabili. Il pagamento degli interessi \u00e8 un onere che drena risorse all'economia e al sociale ma non pagarli integralmente e puntualmente significa cadere nel baratro\u201d.\n\nTabellini ha infatti scritto: \u201cUscire dall\u2019euro comporterebbe il fallimento dell\u2019intero sistema bancario e di molte grandi imprese che non sarebbero pi\u00f9 in grado di ripagare i loro debiti, un contenzioso di anni su come ripagare i debiti della Banca d\u2019Italia verso la Banca centrale europea, e forse anche sulla ridenominazione del debito pubblico che ora \u00e8 protetto dalle Collective action clauses, oltre all\u2019isolamento internazionale dell\u2019Italia\u201d. E conclude: \u201cPossiamo fare la voce grossa e scontrarci con l\u2019Europa sull\u2019immigrazione, sul bilancio dell\u2019Unione, sulle regole del mercato unico. Ma non possiamo permetterci di mettere in discussione l\u2019euro\u201d.\n\nDi Maio seleziona solo una parte del ragionamento di Cottarelli e lo presenta come la posizione dell\u2019ex commissario alla spending review sull\u2019euro. Ma la posizione di Cottarelli \u00e8 che uscire dall\u2019Euro sarebbe una catastrofe sociale e che sia molto meglio restare nella moneta unica. Ha tuttavia esplorato questa possibilit\u00e0, a livello per cos\u00ec dire teorico, in alcune sedi tra cui il suo libro.\n\nTabellini, infine, ha oggi una posizione nettamente contraria all\u2019uscita dall\u2019euro, anche se \u00e8 vero che in passato abbia detto di preferire un\u2019uscita dalla moneta unica alla ristrutturazione del debito e al probabile default.", "lang": "it"}