{"title": "Quanti posti ha creato realmente il Jobs Act?", "subtitle": "Abbiamo verificato un calcolo dell'ex premier Matteo Renzi e una cifra fornita dal governatore del Veneto, Luca Zaia sul peso delle tasse sulle imprese", "author": "www.agi.it", "date": "2018-05-01T07:00+0200", "vclaim_id": "vclaim-id-4048", "url": "https://www.agi.it/fact-checking/jobs_act_renzi_zaia_tasse_sulle_imprese-3834665/news/2018-05-01/", "vclaim": "Nell\u2019intervista con Fabio Fazio, il segretario dimissionario del Partito Democratico ha confermato la sua chiusura all\u2019ipotesi di un governo con il Movimento 5 Stelle e ha colto l\u2019occasione per rivendicare alcuni successi del suo esecutivo.\n\nIn generale, il Jobs Act racchiude una serie di provvedimenti creati per raggiungere una maggiore liberalizzazione nel mercato del lavoro italiano e per aumentare l'occupazione. Il principale di questi \u00e8 stato approvato dal Parlamento a dicembre 2014, mentre il primo provvedimento - il cosiddetto \"decreto Poletti\" - era diventato effettivo qualche mese prima, a marzo 2014.\n\nAltre misure riguardano la modifica della disciplina sui licenziamenti: il Jobs Act ha eliminato la possibilit\u00e0 di reintegrare un lavoratore licenziato per motivi economici, sostituendola con il pagamento di un indennizzo. Capire con precisione di che cosa stiamo parlando quando parliamo di Jobs Act \u00e8 cruciale, perch\u00e9 misure diverse hanno avuto impatto diverso: ad esempio, le decontribuzioni non hanno modificato il funzionamento delle leggi sul lavoro - come hanno fatto ad esempio i cambiamenti all'articolo 18 - ma hanno avuto effetti sull'occupazione. Intorno al dubbio se inserire o meno le decontribuzioni ruota gran parte della risposta alla domanda su quanti posti di lavoro abbia creato il Jobs Act.\n\nSecondo l'ultimo aggiornamento disponibile (4 aprile 2018), da febbraio 2014 - data dell'insediamento del governo Renzi - a oggi, il numero totale degli occupati \u00e8 aumentato di 900 mila unit\u00e0 (891 mila, per la precisione), da 22 milioni e 164 mila a 23 milioni e 55 mila. La crescita si avvicina a quella sottolineata nella dichiarazione dell'ex presidente del Consiglio, ma quest'ultima ha almeno tre limiti.\n\nIl primo riguarda il punto di partenza del calcolo. Come detto in precedenza, se consideriamo come \"Jobs Act\" solo le modifiche pi\u00f9 celebri alle leggi sul lavoro fatte dal governo Renzi, come l'introduzione del contratto \"a tutele crescenti\", queste sono state approvate il 15 dicembre 2014. Secondo i dati Istat, gli occupati a dicembre 2014 erano 22 milioni e 390 mila. Da quella data, il numero di occupati totale \u00e8 aumentato di 665 mila unit\u00e0. Ma gi\u00e0 se consideriamo il decreto Poletti (a marzo 2014) come parte del Jobs Act - se insomma ne diamo un'interpretazione \"estesa\" - allora i numeri si avvicinano ai 900 mila e al milione citato da Renzi.\n\nIl secondo limite riguarda proprio ci\u00f2 a cui fanno riferimento questi numeri. Renzi parla di \"posti di lavoro\", mentre le statistiche Istat quantificano i dati sugli \"occupati\". Non \u00e8 una differenza da poco: secondo la definizione dell'Istituto nazionale di statistica, infatti, un occupato pu\u00f2 essere un lavoratore saltuario o occasionale. Per esempio, \u00e8 un \"occupato\" chi ha pi\u00f9 di 15 anni e ha svolto almeno un'ora di lavoro retribuita alla settimana, o chi ha lavorato almeno un'ora presso la ditta di un familiare, anche senza essere retribuito.\n\nIl terzo limite \u00e8 dovuto alla complessit\u00e0 dell'argomento. \u00c8 semplicistico sostenere che una riforma del lavoro abbia, da sola, portato a effetti cos\u00ec evidenti. In realt\u00e0, come per tutti gli interventi di politica pubblica, \u00e8 difficile calcolare con precisione l'impatto di un provvedimento. In questo caso, va anche tenuto in considerazione ad esempio che un aumento degli occupati \u00e8 un trend che negli ultimi anni si \u00e8 registrato in tutta Europa. Per andare pi\u00f9 a fondo alla questione, possiamo analizzare alcuni studi condotti da economisti, che sul tema sono piuttosto divisi.\n\nUna ricerca di Paola Sestino ed Eliana Viviano, pubblicata a marzo 2016 dalla Banca d'Italia, si \u00e8 concentrata sul mercato del lavoro del Veneto e ha stimato che, nel 2015, quasi met\u00e0 delle nuove assunzioni a tempo indeterminato (il 45 per cento) in quella regione era dovuta ai nuovi incentivi introdotti e al Jobs Act. Ma pi\u00f9 nel dettaglio quest'ultimo avrebbe contribuito solo per il 5 per cento all'aumento, mentre gli incentivi per circa il 40 per cento.\n\nQuesto studio assegna quindi un ruolo marginale alla riforma del lavoro del governo Renzi nella crescita occupazionale. Un recente contributo arriva da uno studio pubblicato dall'Inps a febbraio 2018, a firma di Tito Boeri e Pietro Garibaldi. Il presidente dell'Inps e il collega hanno preso in considerazione i dati dell'istituto di previdenza per valutare gli effetti dell'introduzione del contratto a tutele crescenti tra il 2015 e il 2017. In totale, sono state selezionate circa 220 mila imprese, con un numero di dipendenti tra 10 e 20. I due ricercatori hanno cos\u00ec analizzato le carriere lavorative di 6,2 milioni di lavoratori, e hanno calcolato gli effetti della nuova formula contrattuale proposta dal Jobs Act. I due risultati pi\u00f9 interessanti riguardano le assunzioni a tempo indeterminato e i licenziamenti.\n\nNel video dell'emittente televisiva Tva Vicenza, dove era ospite il presidente della Regione Veneto, Zaia si \u00e8 riferito con precisione al \"Total rate tax\". Secondo Zaia, questa espressione fa riferimento alla \"tassazione globale sul reddito prodotto\" dalle aziende, e in Italia sarebbe di oltre venti punti superiore alla media europea. Il Total tax rate (e non \"Total rate tax\" come affermato da Zaia) \u00e8 in effetti un indicatore utilizzato dalla Banca mondiale, che si riferisce alla percentuale di tasse e contributi sui profitti commerciali che le aziende devono versare allo Stato per finanziare la spesa pubblica.\n\nLa percentuale citata da Zaia non sembra corrispondere per\u00f2 ai dati della Banca Mondiale. Il Total tax rate, in Italia, \u00e8 calcolato al 48 per cento nel 2017, non al 68,5 per cento. Ma le stime citate da Zaia potrebbero non essere cos\u00ec sbagliate come sembrano. La CGIA di Mestre, ad esempio, scriveva in una pubblicazione del 2016 che in Italia \"il totale delle imposte pagate in percentuale sui profitti commerciali di un'impresa media \u00e8 pari al 64,8 per cento. L'associazione considerava anch'essa i dati della Banca Mondiale: faceva per\u00f2 riferimento sia a sue elaborazioni che ai dati del 2016, in cui il Total tax rate registrato dalla Banca Mondiale era del 62 per cento: una cifra assai pi\u00f9 vicina rispetto a quella citata da Zaia.\n\nA cosa \u00e8 dovuto questo forte calo? Come hanno scritto la Banca Mondiale e PwC in occasione della pubblicazione del rapporto Paying Taxes 2018, e come specificato nello stesso rapporto, il 2017 \u00e8 stato in effetti un anno eccezionale per l'Italia. L'indicatore si \u00e8 abbassato di 14 punti (dal 62 al 48 per cento), con il primo calo cos\u00ec consistente da molti anni, e questo \u00e8 dovuto principalmente \"agli sgravi contributivi per le assunzioni a tempo indeterminato\".\n\nUna misura temporanea, come abbiamo scritto a proposito della dichiarazione di Renzi, ma che comunque ha permesso un calo sostanzioso della tassazione presso le aziende che vi hanno fatto ricorso. Quanto al confronto europeo, Zaia dice che l'UE ha un total tax rate del 46 per cento. In realt\u00e0, quella percentuale venne toccata nel 2006, ma da allora \u00e8 sempre stata inferiore. Nel 2017, l'UE era poco sopra il 40 per cento, mentre l'Italia al 48. Ad ogni modo, \u00e8 vero che negli anni precedenti la differenza nel total tax rate tra il nostro paese e l'UE \u00e8 stata a lungo ai venti punti percentuali: 62 contro 41,3 nel 2016, 64,8 contro 41,5 nel 2015 e cos\u00ec via.\n\nL'affermazione di Renzi, secondo cui il Jobs Act ha creato un milione di posti di lavoro, \u00e8 discutibile. L'aumento citato si avvicina ai numeri corretti solo se si fa riferimento agli \"occupati\" e non ai \"posti di lavoro\", due concetti che vanno tenuti ben distinti. \u00e8 difficile poi stabilire con certezza il contributo della riforma del lavoro nell'aumento occupazionale in Italia. Alcuni studi sull'argomento sono stati pubblicati, e sembrano indicare che, pi\u00f9 delle modifiche alla legislazione del lavoro, il governo Renzi abbia inciso positivamente sull'occupazione grazie alle decontribuzioni temporanee. L'affermazione di Luca Zaia fa riferimento al \"total tax rate\", una statistica calcolata dalla Banca Mondiale con una specifica metodologia. Nel 2017, il report della Banca Mondiale ha registrato un repentino calo (dal 62 al 48 per cento), mentre fino al 2016 le cifre erano pi\u00f9 o meno quelle citate da Zaia, compresa la differenza di circa venti punti percentuali con la media europea.", "lang": "it"}