{"title": "Nie, by\u0142a pos\u0142anka PiS nie napisa\u0142a obra\u017aliwego tweeta o Kaszubach", "subtitle": "Na Facebooku pojawi\u0142 si\u0119 obra\u017aliwy wobec Kaszub\u00f3w tweet przypisywany Krystynie Paw\u0142owicz. Jednak znana z dosadnego j\u0119zyka by\u0142a pos\u0142anka Prawa i Sprawiedliwo\u015bci nie jest jego autork\u0105. Wpis pochodzi z fa\u0142szywego i nieaktualnego konta.", "author": "sprawdzam.afp.com", "date": "2020-06-09T10:34:45+02:00", "vclaim_id": "vclaim-id-45410", "url": "https://sprawdzam.afp.com/nie-byla-poslanka-pis-nie-napisala-obrazliwego-tweeta-o-kaszubach", "vclaim": "Nie, by\u0142a pos\u0142anka PiS nie napisa\u0142a obra\u017aliwego tweeta o Kaszubach\n\nNa Facebooku pojawi\u0142 si\u0119 obra\u017aliwy wobec Kaszub\u00f3w tweet przypisywany Krystynie Paw\u0142owicz. Jednak znana z dosadnego j\u0119zyka by\u0142a pos\u0142anka Prawa i Sprawiedliwo\u015bci nie jest jego autork\u0105. Wpis pochodzi z fa\u0142szywego i nieaktualnego konta.\n\nWpis pojawi\u0142 sie na Facebooku w niedziel\u0119, 7 czerwca, trzy dni przed wizyt\u0105 prezydenta Andrzeja Dudy w Ko\u015bcierzynie, nieformalnej stolicy Kaszub. Walcz\u0105cy o reelekcj\u0119 prezydent pojawi\u0142 si\u0119 tam we wtorek, 9 czerwca rano.\n\n- We wtorek w naszym mie\u015bcie. Ko\u015bcierzyna o 10.00 zobaczymy Prezydenta Dud\u0119. Setki mieszka\u0144c\u00f3w przywita go tak jak na to zas\u0142uguje. Przypomn\u0119 tylko, \u017ce obecny Prezydent nominowa\u0142 pani\u0105 Krystyn\u0119 Paw\u0142owicz na S\u0119dzi\u0119 Trybuna\u0142u Konstytucyjnego. To ta kt\u00f3ra nazywa\u0142a nas Kaszub\u00f3w mendami niemieckimi i \u0142ajzami. DUDA przyje\u017cd\u017caj zobacz co o tobie s\u0105dzimy! - napisa\u0142 jeden z u\u017cytkownik\u00f3w Facebooka.\n\nNa dow\u00f3d rzekomych s\u0142\u00f3w Krystyny Paw\u0142owicz, dzi\u015b s\u0119dzi Trybuna\u0142u Konstytucyjnego, internauta zamie\u015bci\u0142 zdj\u0119cie z Twittera.\n\n- Kaszubi wy mendy niemieckie !!! Pan nasz was pokara\u0142 za g\u0142osowanie na PO tych sprzedajnych \u0142ajz - czytamy na zdj\u0119ciu tweeta. Na zdj\u0119ciu wida\u0107 godzin\u0119 i dat\u0119: 10:12 - 18.08.2017 r.\n\nPost zyska\u0142 441 udost\u0119pnie\u0144 i blisko sto komentarzy. Autor by\u0107 mo\u017ce chcia\u0142 zach\u0119ci\u0107 przeciwnik\u00f3w prezydenta Dudy do przyj\u015bcia na jego spotkanie i zgotowanie mu odpowiedniego powitania. Wielu internaut\u00f3w uwierzy\u0142o, \u017ce tweet jest prawdziwy. Kilku przypomnia\u0142o jednak, \u017ce obra\u017aliwy tekst pochodzi z 2017 r. z fejkowego konta na Twitterze.\n\nZwa\u017cywszy na obra\u017aliwy j\u0119zyk by\u0142ej pos\u0142anki za\u0142\u0105czony tweet wydawa\u0107 si\u0119 mo\u017ce prawdziwy. Lepiej sprawdzi\u0107 jego autentyczno\u015b\u0107, gdy pojawia si\u0119 on formie zdj\u0119cia lub zrzutu ekranu. Warto odszuka\u0107 dane konto na Twitterze i sprawdzi\u0107 szczeg\u00f3\u0142y takie jak zdj\u0119cie profilowe, nazw\u0119 u\u017cytkownika czy nazw\u0119 profilu.\n\nKrystyna Paw\u0142owicz ma na swoim koncie inne zdj\u0119cie profilowe. (kolorowe, z rozpuszczonymi w\u0142osami). Nazwa to: @KrystPawlowicz. Z opisu dowiadujemy si\u0119, \u017ce konto zosta\u0142o za\u0142o\u017cone na Twitterze w grudniu 2017 r.\n\nNatomiast w tweecie do\u0142\u0105czonym do posta na Facebooku pojawia si\u0119 inne zdj\u0119cie profilowe (czarno-bia\u0142e,) a tak\u017ce inna nazwa: @KrystynaPawlow. W pierwszym przypadku mamy skr\u00f3t od Krystyny i pe\u0142ne nazwisko. W drugim, pe\u0142ne imi\u0119 i skr\u00f3cone nazwisko.\n\nTo drugie konto jest fa\u0142szywe, o czym informowa\u0142a w 2017 r. ona sama i o czym pisa\u0142y media m.in. portal Onet.pl.\n\nFa\u0142szywe konto zosta\u0142o ju\u017c dawno zawieszone. Kiedy wyszukamy je na Twitterze pojawi si\u0119 nast\u0119puj\u0105cy komunikat.\n\nCho\u0107 jest zamkni\u0119te, jego \u015blady mo\u017cna jeszcze odnale\u017a\u0107 w innych tweetach od innych u\u017cytkownik\u00f3w Twittera.\n\nHistori\u0119 opisywa\u0142 ju\u017c w 2018 r. portal Konkret24 a tak\u017ce Wojownicy Klawiatury.", "lang": "pl"}