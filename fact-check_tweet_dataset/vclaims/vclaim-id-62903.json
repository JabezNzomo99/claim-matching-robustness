{"title": "Nie, w drugiej turze g\u0142osuj\u0105 wszyscy uprawnieni do g\u0142osowania", "subtitle": "W mediach spo\u0142eczno\u015bciowych szerok\u0105 popularno\u015b\u0107 zdobywa post, kt\u00f3ry przekonuje wyborc\u00f3w kandydata Prawa i Sprawiedliwo\u015bci, by nie szli do g\u0142osowania w drugiej turze. Informacje zawarte w po\u015bcie s\u0105 nieprawdziwe. Pa\u0144stwowa Komisja Wyborcza oznajmia, \u017ce uprawnieni do udzia\u0142u w ponownym g\u0142osowaniu s\u0105 wszyscy wyborcy, a spos\u00f3b g\u0142osowania w poprzedniej turze wybor\u00f3w nie ma na to", "author": "sprawdzam.afp.com", "date": "2020-07-03T15:02:45+02:00", "vclaim_id": "vclaim-id-62903", "url": "https://sprawdzam.afp.com/nie-w-drugiej-turze-glosuja-wszyscy-uprawnieni-do-glosowania", "vclaim": "Nie, w drugiej turze g\u0142osuj\u0105 wszyscy uprawnieni do g\u0142osowania\n\nW mediach spo\u0142eczno\u015bciowych szerok\u0105 popularno\u015b\u0107 zdobywa post, kt\u00f3ry przekonuje wyborc\u00f3w kandydata Prawa i Sprawiedliwo\u015bci, by nie szli do g\u0142osowania w drugiej turze. Informacje zawarte w po\u015bcie s\u0105 nieprawdziwe. Pa\u0144stwowa Komisja Wyborcza oznajmia, \u017ce uprawnieni do udzia\u0142u w ponownym g\u0142osowaniu s\u0105 wszyscy wyborcy, a spos\u00f3b g\u0142osowania w poprzedniej turze wybor\u00f3w nie ma na to \u017cadnego wp\u0142ywu.\n\nPost pojawi\u0142 si\u0119 na Facebooku 30 czerwca (1, 2, 3). Ma on ponad 165 reakcji na Facebooku, 11 komentarzy i 384 udost\u0119pnienia. Informacja pojawia\u0142a si\u0119 r\u00f3wnie\u017c na Instagramie i Twitterze.\n\n\u201cPrzypominam, \u017ce je\u015bli g\u0142osowa\u0142e\u015b na Dud\u0119 w I turze, to nie musisz ju\u017c i\u015b\u0107 na g\u0142osowanie, poniewa\u017c wygra\u0142 on I tur\u0119. W II turze g\u0142osuj\u0105 tylko osoby, kt\u00f3re zaznaczy\u0142y innych kandydat\u00f3w.\n\nInformacje zamieszczone w materiale s\u0105 nieprawdziwe. W tej sprawie stanowisko zaj\u0119\u0142a Pa\u0144stwowa Komisja Wyborcza.\n\nPojawiaj\u0105ce si\u0119 w serwisach spo\u0142eczno\u015bciowych informacje o tym, jakoby wyborcy g\u0142osuj\u0105cy w dniu 28 czerwca 2020 r. na kandydata, kt\u00f3ry uzyska\u0142 najwi\u0119ksz\u0105 liczb\u0119 g\u0142os\u00f3w, mieli nie uczestniczy\u0107 w ponownym g\u0142osowaniu w dniu 12 lipca 2020 r. (tzw. II turze wybor\u00f3w), a w g\u0142osowaniu tym uczestnicz\u0105 wy\u0142\u0105cznie wyborcy, kt\u00f3rzy oddali g\u0142osy na innych kandydat\u00f3w, s\u0105 nieprawdziwe - czytamy w o\u015bwiadczeniu.\n\nPKW wyja\u015bnia te\u017c, \u017ce w wyborach na prezydenta Polski wszyscy s\u0105 uprawnieni do g\u0142osowania.\n\nSpos\u00f3b g\u0142osowania wyborcy w dniu 28 czerwca 2020 r. nie ma na to uprawnienie \u017cadnego wp\u0142ywu. Wynika to z zasad przeprowadzania wybor\u00f3w Prezydenta Rzeczypospolitej Polskiej okre\u015blonych w art. 62 i 127 Konstytucji Rzeczypospolitej Polskiej oraz w przepisach ustawy z dnia 5 stycznia 2011 r. \u2013 Kodeks wyborczy (Dz. U. z 2019 r. poz. 684 i 1504 oraz z 2020 r. poz. 568). Ponadto tajno\u015b\u0107 g\u0142osowania gwarantuje, \u017ce spos\u00f3b g\u0142osowania wyborcy w dniu 28 czerwca 2020 r. nie mo\u017ce wp\u0142ywa\u0107 na jego uprawnienie do udzia\u0142u w g\u0142osowaniu ponownym, ani na uwzgl\u0119dnienie jego g\u0142osu oddanego w tym g\u0142osowaniu.\n\nJednocze\u015bnie PKW pot\u0119pia pojawiaj\u0105ce si\u0119 w sieci nieprawdziwe materia\u0142y i apeluje o ich niepowielanie.\n\nPa\u0144stwowa Komisja Wyborcza uznaje za wysoce szkodliwe rozpowszechnianie informacji mog\u0105cych wprowadza\u0107 wyborc\u00f3w w b\u0142\u0105d, bez wzgl\u0119du na to, czy s\u0105 one kolportowane jako \u201einstrukcje dla wyborc\u00f3w\u201d, \u017carty czy w jakiejkolwiek innej formie. Za szczeg\u00f3lnie naganne nale\u017cy przy tym uzna\u0107 powo\u0142ywanie si\u0119 w takich materia\u0142ach na rzekome rozstrzygni\u0119cia Pa\u0144stwowej Komisji Wyborczej, a tak\u017ce rozpowszechnianie takich informacji przez osoby piastuj\u0105ce funkcje publiczne - czytamy w o\u015bwiadczeniu PKW.", "lang": "pl"}