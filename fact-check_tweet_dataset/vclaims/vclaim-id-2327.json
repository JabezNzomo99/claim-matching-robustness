{"title": "Salvini ha ragione: l\u2019Italia ha il record di nuove cittadinanze", "subtitle": "", "author": "pagellapolitica.it", "date": null, "vclaim_id": "vclaim-id-2327", "url": "https://pagellapolitica.it/dichiarazioni/7892/salvini-ha-ragione-litalia-ha-il-record-di-nuove-cittadinanze", "vclaim": "In un intervento di circa un quarto d\u2019ora, pubblicato pi\u00f9 tardi sulla sua pagina Facebook, Salvini ha presentato alcuni punti del suo programma di governo, parlando di tassazione e natalit\u00e0, di cittadinanza e sanzioni alla Russia.\n\nTra le sue dichiarazioni, ce n\u2019\u00e8 stata una sulle proposte di riforma della legge sulla cittadinanza: e cio\u00e8 che gi\u00e0 oggi l\u2019Italia \u00e8 il Paese europeo che concede pi\u00f9 cittadinanze (e dunque, nel ragionamento politico di Salvini, non \u00e8 necessario riformare la legge). Vediamo se \u00e8 vero.\n\nL\u2019Istat sottolinea alcuni cambiamenti in atto. Primo: i cittadini non comunitari che ogni anno diventano italiani sono sempre pi\u00f9 numerosi e sono quadruplicati in cinque anni, da meno di 50 mila nel 2011 agli oltre 200 mila del 2016. Secondo: le acquisizioni per matrimonio sono in calo costante sul totale, mentre aumentano quelle di chi ottiene la cittadinanza perch\u00e9 risiede da molto tempo nel nostro Paese. Infine, i nuovi italiani sono in larga parte giovani: \u201c\n\nConsultando i siti istituzionali stranieri, \u00e8 assai probabile che, per il secondo anno consecutivo, anche nel 2016 l\u2019Italia sia al primo posto della classifica: il Regno Unito si \u00e8 fermato a 149 mila nuovi cittadini, mentre per la Spagna i dati sono disponibili fino al primo semestre del 2016, quando le acquisizioni sono state 92 mila. Lontana dai numeri italiani la Francia, con 119 mila nuovi cittadini, e la Germania, con 107 mila.\n\n\u00c8 un primato recente: se guardiamo agli ultimi dieci anni, l\u2019Italia non \u00e8 mai stata in testa alla classifica - fino appunto al 2015. Negli anni precedenti il primo posto era stato della Spagna (2013-2014), del Regno Unito (2006-2007; 2009-2012) e della Francia (2008).\n\nMatteo Salvini ha dichiarato che l\u2019Italia ha il record europeo di nuove cittadinanze, con 202 mila naturalizzazioni nel 2016. Il numero \u00e8 corretto, e cos\u00ec anche il record: l\u2019Italia \u00e8 in prima posizione dal 2015 e tutto fa pensare che lo sia stata anche nel corso dell\u2019anno successivo. \u201cVero\u201d per il leader della Lega Nord.", "lang": "it"}