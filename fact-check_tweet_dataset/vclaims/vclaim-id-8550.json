{"title": "11 ore per raggiungere Ragusa da Trapani?", "subtitle": "", "author": "pagellapolitica.it", "date": null, "vclaim_id": "vclaim-id-8550", "url": "https://pagellapolitica.it/dichiarazioni/6773/11-ore-per-raggiungere-ragusa-da-trapani", "vclaim": "Cominciamo con quei 1.200 km di ferrovia citati dal leghista. Matteo Salvini fa riferimento alla linea a semplice binario, ma se includiamo anche le altre tipologie la lunghezza complessiva del sistema ferroviario siciliano arriva a 1.556 km. Prima lieve imprecisione. Veniamo ora alla parte pi\u00f9 sconcertante della dichiarazione. Davvero oggi, nel XXI secolo, alcuni treni in Sicilia corrono ancora a gasolio? E se s\u00ec, per 600 km? Pare proprio che sia cos\u00ec. La lunghezza delle linee non elettrificate (che funzionano a diesel) \u00e8 pari a 578 km. Un arrotondamento per eccesso ineccepibile.\n\nE' necessario spezzare il viaggio in due tratte: Trapani-Palermo e Palermo-Ragusa. Ipotizziamo di voler partire nel week-end e verificare le proposte di Trenitalia.\n\nCome mostrano questi , \u00e8 possibile raggiungere Ragusa in giornata partendo da Trapani solo se si decide di partire alle 5 di mattina. Fortunatamente si tratta del collegamento pi\u00f9 veloce, \"solo\" quattro ore e due cambi. E' da notare che le prime due tratte, per\u00f2, si effettuano in autobus. Una volta giunti a Palermo centrale il tempo di attesa \u00e8 di \"soli\" 40 minuti prima di prendere il primo dei quattro cambi necessari per raggiungere Ragusa, per un totale di sei ore di viaggio. Tirando le somme e considerando anche il tempo di attesa alla stazione centrale di Palermo (nella speranza che i treni e gli autobus siano puntuali), calcoliamo che il tragitto Trapani-Ragusa impiega precisamente 10 ore e 39 minuti. Anche in questo caso, un tristemente corretto arrotondamento per eccesso.\n\nMatteo Salvini risulta ferrato sullo stato del sistema ferroviario siciliano: quasi 600 km della rete non sono elettrificate e funzionano a diesel e occorrono quasi 11 ore per raggiungere Ragusa da Trapani. Sconta per\u00f2 una lieve imprecisione sulla lunghezza totale della rete ferroviaria e per questo Pagella Politica classifica la dichiarazione con un \"C'eri quasi\"!", "lang": "it"}