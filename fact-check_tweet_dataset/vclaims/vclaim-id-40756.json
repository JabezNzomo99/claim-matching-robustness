{"title": "No, l\u2019Italia non ha la disoccupazione pi\u00f9 alta d\u2019Europa", "subtitle": "", "author": "pagellapolitica.it", "date": null, "vclaim_id": "vclaim-id-40756", "url": "https://pagellapolitica.it/dichiarazioni/8130/no-litalia-non-ha-la-disoccupazione-piu-alta-deuropa", "vclaim": "In un post pubblicato lo scorso 21 ottobre su , Luigi Di Maio ha denunciato una situazione di particolare difficolt\u00e0 sociale ed economica incontrata al momento dell\u2019insediamento del governo Conte. Secondo il vicepresidente del Consiglio e ministro del Lavoro e dello Sviluppo economico, l\u2019Italia contava dieci milioni di poveri e il tasso di disoccupazione pi\u00f9 alto d\u2019Europa.\n\nCome abbiamo gi\u00e0 sottolineato in una nostra precedente analisi, ci sono due diverse definizioni di povert\u00e0, assoluta e relativa. Sono due categorie rilevate dall\u2019Istat in modo diverso.\n\nUn povero assoluto \u00e8 colui che non ha le risorse per assicurarsi lo stretto indispensabile. Non pu\u00f2 cio\u00e8 permettersi un paniere di beni e servizi che, per il contesto in cui vive e per le caratteristiche del proprio nucleo familiare, secondo quanto riporta l\u2019Istat \u00ab\u00e8 considerato essenziale a uno standard di vita minimamente accettabile\u00bb.\n\nLa povert\u00e0 relativa - che di fatto comprende anche quella assoluta, ma viene calcolata in modo diverso - si basa invece su un confronto con il resto della popolazione. Una soglia convenzionale definita \u201clinea di povert\u00e0\u201d stabilisce il valore della disponibilit\u00e0 di spesa per consumi al di sotto della quale una famiglia viene considerata povera in termini relativi. Questa soglia di povert\u00e0, per una famiglia di due componenti, \u00e8 pari alla spesa media mensile per consumi fatta nel Paese. Le famiglie composte da due persone che hanno una spesa mensile pari o inferiore a quel valore sono quindi classificate come povere, in senso relativo.\n\nNel 2017, l\u2019Istituto nazionale di statistica stima che si trovassero in condizione di povert\u00e0 assoluta 1 milione e 778 mila famiglie residenti nel nostro Paese (italiane e straniere), pari a circa 5 milioni e 58 mila individui. Per quanto riguarda, poi, la povert\u00e0 relativa, erano coinvolte - sempre secondo le stime dell\u2019Istat - 3 milioni e 171 mila famiglie, per un totale di circa 9 milioni e 368 mila individui.\n\nSe guardiamo al 2016 e al 2017, per cui abbiamo a disposizione le medie annuali, sia la Spagna (19,6 per cento nel 2016 e 17,2 per cento nel 2017) che la Grecia (23,6 per cento nel 2016 e 21,5 per cento nel 2017) registravano valori pi\u00f9 alti rispetto al tasso di disoccupazione italiano (rispettivamente 11,7 per cento e 11,2 per cento).\n\nPer il 2018, i dati disponibili per tutti e tre i Paesi arrivano al mese di luglio. Anche in questo caso, i numeri dei primi sette mesi del 2018 non danno ragione a Di Maio. La Spagna e la Grecia hanno sempre mantenuto un livello di disoccupazione superiore a quello italiano.\n\nLuigi Di Maio ha dichiarato che il governo Conte ha ereditato un\u2019Italia in cui si contavano 10 milioni di poveri e il tasso di disoccupazione pi\u00f9 alto d\u2019Europa. Mentre la prima osservazione pu\u00f2 essere considerata corretta, la seconda no.\n\nIn Italia, secondo il rapporto pi\u00f9 recente stilato dell\u2019Istat, nel 2017 i poveri assoluti erano 5 milioni e 58 mila mentre quelli relativi 9 milioni e 368 mila. Di Maio non specifica a quale delle due si riferisce, ma potrebbe aver arrotondato per eccesso il secondo numero. Per quanto riguarda, poi, il tasso di disoccupazione italiano, i dati testimoniano come in Europa ci siano almeno altri due Paesi (la Spagna e la Grecia) con dei livelli di disoccupazione pi\u00f9 alti di quelli italiani. Luigi Di Maio merita un \u201cN\u00ec\u201d.", "lang": "it"}