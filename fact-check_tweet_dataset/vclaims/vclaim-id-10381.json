{"title": "P\u00e5standen \u00abmindre eiendomsskatt med Frp\u00bb er klart misvisende", "subtitle": "Frp dokumenterer p\u00e5standen ved \u00e5 vise til fire tiltak som vil redusere eiendomsskatten. To av dem er vedtatt, men iverksettes f\u00f8rst i 2019.", "author": "www.faktisk.no", "date": null, "vclaim_id": "vclaim-id-10381", "url": "https://www.faktisk.no/faktasjekker/7xr/pastanden-mindre-eiendomsskatt-med-frp-er-klart-misvisende", "vclaim": "Frp er en iherdig motstander av eiendomsskatt. P\u00e5 et bilde av en enebolig som partiet har delt p\u00e5 Facebook st\u00e5r det:\n\nDet er p\u00e5standen \u00abmindre eiendomsskatt med Frp\u00bb vi skal se n\u00e6rmere p\u00e5 i denne faktasjekken. P\u00e5standen inneholder ikke noe verb, og kan derfor tolkes p\u00e5 flere m\u00e5ter:\n\u2022 Det har blitt mindre eiendomsskatt med Frp.\n\u2022 Det kommer til \u00e5 bli mindre eiendomsskatt med Frp.\n\nDet er tydelig at mange av dem som kommenterer, tolker Frps p\u00e5stand som at det har blitt mindre eiendomsskatt med dem i regjering. Blant kommentarene er:\n\nN\u00e5r Faktisk.no sp\u00f8r Frp om dokumentasjon for p\u00e5standen, viser generalsekret\u00e6r Fredrik F\u00e4rber til denne artikkelen p\u00e5 partiets hjemmeside. Der st\u00e5r det at Frp er godt i gang med \u00e5 kutte i, og p\u00e5 sikt fjerne, eiendomsskatten. Partiet viser til f\u00f8lgende tiltak:\n\u2022 I regjeringsplattformen til H\u00f8yre, Frp og Venstre st\u00e5r det at maksimal eiendomsskattesats skal senkes fra sju til fem promille.\n\u2022 Det skal ogs\u00e5 innf\u00f8res et tak p\u00e5 verdsettelse av eiendommen.\n\u2022 I forbindelse med statsbudsjettet for 2018 ble det vedtatt at fra 2019 kan kommuner som innf\u00f8rer eiendomsskatt, kun kreve inn \u00e9n promille det f\u00f8rste \u00e5ret. Det er en halvering fra tidligere.\n\u2022 Stortinget vedtok ogs\u00e5 at kommunene fra 2019 bare kan \u00f8ke skattesatsen med maks \u00e9n promille i \u00e5ret. F\u00f8r kunne de \u00f8ke med to promille.\n\nI 2017 hadde 249 kommuner en generell eiendomsskattesats p\u00e5 mer enn fem promille, if\u00f8lge SSB. 104 kommuner hadde en sats p\u00e5 mindre enn fem, og 13 kommuner hadde en sats p\u00e5 n\u00f8yaktig fem promille. Gjennomsnittlig generell skattestas l\u00e5 p\u00e5 5,7 promille.\n\nMens de to siste punktene er vedtatt i Stortinget, er de to f\u00f8rste punktene forel\u00f8pig bare omtalt i regjeringsplattformen. Regjeringen har ikke flertall i Stortinget, men F\u00e4rber er likevel optimistisk:\n\n\u2013 Vi tar det som en selvf\u00f8lge at forslagene i regjeringsplattformen gjennomf\u00f8res, skriver han til Faktisk.no.\n\nFor \u00e5 f\u00e5 til d\u00e9t, trenger regjeringen st\u00f8tte fra KrF. Det kan bli vanskelig, if\u00f8lge uttalelser KrFs finanspolitiske talsmann, Hans Fredrik Gr\u00f8van, har kommet med i VG. Han er klar p\u00e5 at partiet ikke \u00f8nsker \u00e5 stramme inn kommunenes muligheter til \u00e5 kreve inn eiendomsskatt:\n\n\u2013 V\u00e5r holdning er at dette er en skatt som den enkelte kommune kan bestemme omfanget av selv opp til sju promille. Det samme gjelder hva slags boliger som skattlegges. Skattlegging av fritidsboliger gjelder innenfor dette, sier Gr\u00f8van til VG.\n\nFrp viser alts\u00e5 til tiltak som enn\u00e5 ikke er iverksatt n\u00e5r de kommer med p\u00e5standen om \u00abmindre eiendomsskatt med Frp\u00bb. Problemet er bare at mange av dem som har lest p\u00e5standen, tolker den som at partiet hevder det har blitt mindre eiendomsskatt etter at Frp kom i regjering.\n\nFaktisk.no har sett p\u00e5 utviklingen i eiendomsskatt etter at Frp dannet regjering sammen med H\u00f8yre i 2013.\n\nI 2013 hadde 330 kommuner innf\u00f8rt eiendomsskatt, if\u00f8lge SSB. I 2017 hadde dette \u00f8kt til 366 kommuner. Det er en \u00f8kning p\u00e5 11 prosent.\n\nOgs\u00e5 kommunenes inntekter fra eiendomsskatt har \u00f8kt etter at Frp gikk inn i regjering:\n\nI 2013 ble det betalt inn til sammen 8,9 milliarder kroner i eiendomsskatt, if\u00f8lge SSB. I 2017 hadde bel\u00f8pet \u00f8kt til 13,6 milliarder kroner, en \u00f8kning p\u00e5 53 prosent.\n\nDersom man KPI-justerer 2013-tallene, er \u00f8kningen p\u00e5 39 prosent.\n\nI \u00e5rene 2013\u201315 betalte eiere av boliger og fritidseiendommer mindre eiendomsskatt enn eiere av andre typer eiendommer. Dette snudde i 2016 og fortsatte i 2017. Mens eiere av boliger og fritidseiendommer betalte 42 prosent av eiendomsskatten i 2013, betalte de 51 prosent i 2017.\n\nFrp underbygger p\u00e5standen om \u00abmindre eiendomsskatt med Frp\u00bb med tiltak som enn\u00e5 ikke er iverksatt. F\u00f8rst fra 2019 reduseres skattesatsen for kommuner som innf\u00f8rer eiendomsskatt fra to til \u00e9n promille det f\u00f8rste \u00e5ret. Samtidig f\u00e5r kommunene bare mulighet til \u00e5 \u00f8ke skattesatsen med \u00e9n promille mot tidligere to.\n\nDe andre to tiltakene Frp viser til er omtalt i regjeringserkl\u00e6ringen, men fortsatt ikke behandlet i Stortinget. Selv om Frps generalsekret\u00e6r tar det som en selvf\u00f8lge at forslagene i regjeringserkl\u00e6ringen gjennomf\u00f8res, er partiet avhengig av st\u00f8tte fra et skeptisk KrF.\n\nUtviklingen fra Frp gikk inn i regjering i 2013, taler heller ikke til partiets fordel. Fra 2013 til 2017 \u00f8kte antall kommuner som hadde innf\u00f8rt eiendomsskatt med 11 prosent. Kommunenes inntekter fra eiendomsskatt \u00f8kte i samme periode med 53 prosent.", "lang": "no"}