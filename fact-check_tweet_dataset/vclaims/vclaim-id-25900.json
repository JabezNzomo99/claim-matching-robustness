{"title": "Giorgetti era un sostenitore del pareggio di bilancio in Costituzione, come dice Monti?", "subtitle": "Abbiamo controllato le dichiarazioni dell'ex presidente del Consiglio, Mario Monti, secondo il quale l'attuale sottosegretario a Palazzo Chigi ne sarebbe stato sostenitore e guida", "author": "www.agi.it", "date": "2018-10-04T07:25+0200", "vclaim_id": "vclaim-id-25900", "url": "https://www.agi.it/fact-checking/giorgetti_pareggio_bilancio_costituzione-4445036/news/2018-10-04/", "vclaim": "Ospite di Agor\u00e0 su Rai3 il 2 ottobre, il senatore a vita ed ex presidente del Consiglio Mario Monti ha affermato (1h 18 min. 50 sec.): \u201cSapete chi ha avuto il merito principale, non solo nel votare ma nel guidare la navigazione per quella proposta [di introdurre il pareggio di bilancio in Costituzione n.d.r.]? L\u2019allora presidente della Commissione Bilancio della Camera Giorgetti, che infatti in sede di votazione ha fatto delle dichiarazioni entusiaste\u201d.\n\nDavvero il deputato della Lega, e attuale sottosegretario alla presidenza del Consiglio, ha avuto un ruolo di primo piano nell\u2019approvazione di una norma oggi al centro delle polemiche tra il governo di cui fa parte e la Commissione europea?\n\nCome si legge sul sito della Camera, \u201cnel corso della seconda parte della XVI legislatura [2008-2013 nd.r.], in concomitanza con l\u2019acuirsi delle tensioni sui debiti sovrani dell\u2019area dell\u2019Euro, \u00e8 emersa a livello comunitario l\u2019esigenza di prevedere negli ordinamenti nazionali ulteriori e pi\u00f9 stringenti regole per il consolidamento fiscale e, in particolare, di introdurre, preferibilmente con norme di rango costituzionale, la \u2018regola aurea\u2019 del pareggio di bilancio\u201d.\n\nIl Parlamento ha quindi inserito in Costituzione, con la legge costituzionale n. 1 del 20 aprile 2012, il principio dell\u2019equilibrio strutturale delle entrate e delle spese del bilancio (in particolare negli articoli 81 co.6 e 97, ma non solo).\n\nLa legge \u00e8 stata esaminata e approvata in tempi rapidissimi (v. Iter). Il primo esame alla Camera, nelle commissioni Affari costituzionali e Bilancio e tesoro, \u00e8 iniziato il 5 ottobre 2011. Nelle settimane successive \u00e8 stato trattato dall\u2019aula di Montecitorio, dalle commissioni e dall\u2019aula del Senato ed \u00e8 tornato alla Camera a dicembre 2011 per una seconda lettura (di nuovo sia in commissione che in aula). Dopo questa, ha quindi concluso il suo percorso con l\u2019approvazione definitiva da parte del Senato \u2013 in seconda lettura, dopo l\u2019esame delle commissioni e dell\u2019aula \u2013 il 17 aprile 2012.\n\nDurante la trattazione in commissione Bilancio e in aula, come risulta dai resoconti stenografici della Camera, Giancarlo Giorgetti si \u00e8 speso molto per l\u2019approvazione della legge, rispondendo ai dubbi dei deputati e sostenendo la bont\u00e0 dell\u2019intervento normativo.\n\nIl 23 novembre, ad esempio, nel corso della prima lettura alla Camera Giorgetti aveva dichiarato che \u201cil pareggio di bilancio \u00e8 funzionale, in una prospettiva di medio periodo valida per tutti i Paesi dell'euro, ad assicurare il rispetto dei parametri europei in termini di deficit e di debito pubblico\u201d, e ancora, che \u201coccorre dare un segnale politico forte ai mercati, chiarendo che l'Italia e l'Europa hanno imboccato in modo duraturo la strada del rigore\u201d.\n\nGiorgetti oltretutto era consapevole delle conseguenze dell\u2019inserimento del pareggio di bilancio in Costituzione: \u201cLa costituzionalizzazione del principio dell'equilibrio di bilancio ed il sostanziale divieto di indebitamento (\u2026) \u00e8 di per s\u00e9 destinata a condizionare l'operato degli organi di Governo di ogni livello territoriale. La violazione di tale principio avrebbe senz'altro conseguenze a livello politico e di opinione pubblica, facilitando anche una pronta e ferma reazione delle istituzioni europee\u201d.\n\nIl 5 marzo 2012, quando la Camera ha dato definitivamente il suo via libera \u2013 in seconda lettura \u2013 alla legge costituzionale che ha introdotto il pareggio di bilancio in Costituzione, Giorgetti si era espresso in modo nettamente favorevole al provvedimento.\n\nDiceva a tal proposito Giorgetti: \u201cAbbiamo anche la soddisfazione di sottolineare che ci\u00f2 che abbiamo in qualche modo scritto noi in Commissione \u00e8 coerente con quello che poi \u00e8 stato definito in sede europea. Allo stesso tempo il provvedimento, per come \u00e8 congegnato, \u00e8 tale da lasciare al livello nazionale quel margine di discrezionalit\u00e0 necessario ad affrontare contingenze future ed eventi imprevisti\u201d.\n\nQuanto alle critiche secondo cui il rigore avrebbe limitato le possibilit\u00e0 di crescita per l\u2019economia, Giorgetti infatti sosteneva che \u201cil provvedimento (\u2026) presenta margini di elasticit\u00e0 e di flessibilit\u00e0 non trascurabili e (\u2026) agevola (\u2026) il perseguimento in ambito europeo di strategie che si pongano come obiettivi la crescita, l\u2019occupazione e la competitivit\u00e0\u201d.\n\nNelle due votazioni che si sono tenute alla Camera, Giorgetti ha sempre votato a favore del provvedimento: al termine della prima lettura, il 30 novembre 2011, e anche al termine della seconda, il 6 marzo 2012.\n\nDa notare comunque che il 30 novembre non c\u2019\u00e8 stato nemmeno un voto contrario, e il 6 marzo appena tre (Belcastro e Iannaccone del Gruppo misto, e Scilipoti di Popolo e territorio).", "lang": "it"}