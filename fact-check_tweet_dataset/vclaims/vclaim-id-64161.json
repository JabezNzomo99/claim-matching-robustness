{"title": "Gli attuali casi di Covid-19 sono davvero diversi da quelli di maggio?", "subtitle": "", "author": "pagellapolitica.it", "date": null, "vclaim_id": "vclaim-id-64161", "url": "https://pagellapolitica.it/dichiarazioni/8697/gli-attuali-casi-di-covid-19-sono-davvero-diversi-da-quelli-di-maggio", "vclaim": "\u00abSento dire ultimamente che i numeri sono alti come quelli del mese di maggio: non possiamo assolutamente cadere nel tranello del titolo di giornale acchiappa attenzione. I dati bisogna guardarli contestualizzati, inseriti nel periodo in cui vengono analizzati e i dati di oggi ci dicono che i malati di oggi non sono gli stessi di quei mesi. Sono persone pi\u00f9 in forze, sono in quarantena e non tanto in terapia intensiva\u00bb\n\u2022 I contagi in Italia sono in aumento, sono tornati su numeri registrati a maggio, ma secondo il viceministro della Salute Pierpaolo Sileri \u00abi malati di oggi\u00bb sono diversi.\n\u2022 Da un lato, \u00e8 vero che si \u00e8 abbassata di molto l\u2019et\u00e0 mediana dei contagi (oggi \u00e8 intorno ai 30 anni, a maggio il doppio); che ci sono meno persone in proporzione sui contagi in terapia intensiva; e che sono aumentati i casi diagnosticati di asintomatici.\n\nSecondo Sileri, i numeri recenti \u00abci dicono che i malati di oggi non sono gli stessi\u00bb di qualche mese fa, perch\u00e9 riguardano \u00abpersone pi\u00f9 in forze\u00bb, che \u00absono in quarantena e non tanto in terapia intensiva\u00bb.\n\nAl di l\u00e0 del corretto invito alla cautela e al rispetto delle regole, che differenze ci sono tra i dati sui contagi di oggi e quelli di maggio? Abbiamo verificato.\n\nCome abbiamo spiegato in passato, questo dato complessivo \u00e8 una sottostima del numero reale dei contagiati complessivi (considerando anche i morti e i guariti). Secondo l\u2019indagine sierologica dell\u2019Istat, condotta tra maggio e luglio, almeno il 2,5 per cento della popolazione in Italia \u2013 circa 1,5 milioni di persone \u2013 sarebbe infatti entrata in contatto con il virus.\n\nIn ogni caso i contagi di Covid-19 nel nostro Paese sono in continua salita: tra luned\u00ec 20 luglio e gioved\u00ec 23 sono stati nel complesso 907; tra luned\u00ec 27 luglio e gioved\u00ec 30 1.057; tra luned\u00ec 3 e gioved\u00ec 6 1.135; tra luned\u00ec 10 e gioved\u00ec 13 1.675; tra luned\u00ec 17 agosto e gioved\u00ec 20 2.210. Insomma nel giro di un mese, dal 20 luglio al 20 agosto, sono pi\u00f9 che raddoppiati.\n\nMa, al di l\u00e0 di questo, \u00e8 vero che il dato di 845 nuovi casi giornalieri del 20 agosto \u00e8 in effetti il pi\u00f9 alto dal 16 maggio scorso, quando i nuovi positivi erano stati 875.\n\nSecondo i dati dell\u2019Istituto superiore di sanit\u00e0, l\u2019et\u00e0 mediana dei casi diagnosticati negli ultimi 30 giorni \u00e8 di 34 anni, mentre tra il 10 e il 16 agosto \u2013 dati pi\u00f9 aggiornati del monitoraggio del Ministero della salute \u2013 il dato \u00e8 intorno ai 30 anni.\n\nAttenzione a non fare confusione per\u00f2, come hanno fatto alcuni giornali negli ultimi giorni nel presentare questo dato: stiamo parlando della mediana, e non della media. La mediana si ottiene mettendo in ordine l\u2019et\u00e0 dei nuovi casi diagnosticati e prendendo il dato a met\u00e0 della serie; la media si ottiene sommando l\u2019et\u00e0 dei casi e dividendo il risultato totale per il numero complessivo dei casi. La mediana, in statistiche come queste, pu\u00f2 essere pi\u00f9 utile della media, perch\u00e9 \u00e8 meno influenzata dai cosiddetti outlier, ossia i casi anomali (si pensi a contagiati molto giovani o molto anziani).\n\nQuesto dato \u00e8 rilevante perch\u00e9 il fatto che l\u2019et\u00e0 mediana dei nuovi contagi oggi sia intorno ai 30-35 anni significa che stiamo parlando di persone con una minore probabilit\u00e0 di avere patologie pregresse. Come spiega il Ministero della Salute, pi\u00f9 si va avanti con l\u2019et\u00e0, pi\u00f9 si rischia di avere malattie croniche (e quindi di essere meno \u00abin forze\u00bb, usando la terminologia di Sileri), a cui \u00e8 collegata anche una maggiore probabilit\u00e0 di sviluppare sintomi gravi legati alla Covid-19. Questo non deve per\u00f2 far passare il messaggio che i giovani non possano sviluppare sintomi meno gravi.\n\n\u00abMentre nelle prime settimane dell\u2019epidemia tra i casi diagnosticati c\u2019era una maggiore percentuale di casi severi, critici, di decessi (diagnosticati mediante tamponi effettuati post-mortem) al momento della diagnosi, con il passare del tempo, si evidenzia, in percentuale, un netto incremento dei casi asintomatici o pauci-sintomatici e una marcata riduzione dei casi severi e dei decessi\u00bb, ha scritto l\u2019Iss nel suo ultimo report pubblicato, con i dati aggiornati all\u201911 agosto. \u00abNell\u2019ultima settimana sembra esserci un aumento dei casi sintomatici ma questo potrebbe riflettere, come gi\u00e0 osservato la settimana scorsa, una maggiore tempestivit\u00e0 della segnalazione di tali casi rispetto a quelli asintomatici\u00bb.\n\nIn terapia intensiva, come abbiamo visto, al 20 agosto erano ricoverati 68 casi di Covid-19 (lo 0,4 per cento sul totale degli attualmente positivi), mentre al picco dell\u2019epidemia \u2013 il 3 aprile \u2013 questo dato era di 4.068 (quasi il 5 per cento sul totale degli attualmente positivi). A met\u00e0 maggio, invece, eravamo intorno all\u20191 per cento (808 in terapia intensiva, su oltre 72 mila attualmente positivi).\n\nCome ha scritto su Facebook il 19 agosto il professore di Biologia alla Temple University di Philadelphia Enrico Bucci, \u00e8 vero che i numeri sulle terapie intensive sono \u00abancora piccolissimi e del tutto sotto controllo\u00bb, ma c\u2019\u00e8 comunque anche in questo caso, come per i contagi, una lenta risalita.\n\n\u00c8 molto improbabile che \u00aball\u2019aumentare dei positivi non crescano prima i casi gravi, e poi le morti\u00bb, ha aggiunto Bucci. \u00ab\u00c8 solo questione di tempo, per fortuna molto pi\u00f9 lungo di quello che abbiamo avuto a febbraio (perch\u00e8 oggi i positivi sono campionati diversamente e perch\u00e8 chi si infetta \u00e8 molto, molto pi\u00f9 giovane)\u00bb.\n\nDella questione dell\u2019et\u00e0 ci siamo gi\u00e0 occupati, mentre \u00e8 necessario sottolineare, rispetto a maggio e ai mesi scorsi, come \u00e8 cambiata anche la capacit\u00e0 di individuare i nuovi contagiati. E questo, come vedremo, crea dei problemi nel confrontare i dati di \u201coggi\u201d con quelli di \u201cieri\u201d.\n\nSecondo il Ministero della Salute, tra il 10 e il 16 agosto \u2013 periodo su cui abbiamo i dati pi\u00f9 aggiornati di questo tipo \u2013 \u00abil 63 per cento dei nuovi casi sono stati diagnosticati grazie alla intensa attivit\u00e0 di screening e indagine dei casi con identificazione e monitoraggio dei contatti stretti\u00bb. In questo caso, per esempio, si fa riferimento a persone in Italia con sintomi non gravi o tornate da un viaggio all\u2019estero, che si sono sottoposte a tampone anche senza avere i sintomi, oppure a persone senza sintomi che sono state controllate dopo essere entrate in contatto con un positivo.\n\nCome \u00e8 stato spiegato pi\u00f9 volte durante le settimane pi\u00f9 intense dell\u2019epidemia, tra marzo, aprile e maggio venivano sottoposti a controlli soprattutto i casi sintomatici. Da questa diversa modalit\u00e0 di controllo delle ultime settimane deriva in parte il fatto che gli asintomatici identificati siano di pi\u00f9 rispetto a prima, e messi in isolamento pi\u00f9 facilmente.\n\nSe oggi riusciamo meglio a quantificare il numero reale dei nuovi contagiati giornalieri, tra marzo e maggio il livello di sottostima del contagio era maggiore, e di conseguenza anche la stima del numero degli asintomatici e della loro proporzione sul totale. In parole povere, come ha evidenziato Vespignani, c\u2019\u00e8 una disomogeneit\u00e0 tra i campioni dei contagiati a maggio, per esempio, e quelli di queste settimane di agosto.\n\nIn ogni caso, seppure in risalita, i bassi numeri visti fino a qui \u2013 come ricordato da Sileri stesso nel suo post su Facebook \u2013 non devono fare abbassare la guardia. Il rischio attuale in Italia, secondo gli esperti, \u00e8 quello di trovarsi in una situazione simile a quella di dicembre e gennaio scorsi, quando il nuovo coronavirus molto probabilmente si stava gi\u00e0 diffondendo per il Paese, dando vita a febbraio alla prima ondata.\n\nLe raccomandazioni da rispettare sono sempre le stesse: mantenere il distanziamento sociale, utilizzare le mascherine soprattutto nei luoghi affollati e coltivare una corretta igiene personale, soprattutto lavandosi con frequenza le mani.\n\nSecondo Pierpaolo Sileri, bisogna stare attenti quando si dice che i nuovi casi giornalieri di questi giorni stanno raggiungendo i livelli di maggio. \u00abI dati di oggi ci dicono che i malati di oggi non sono gli stessi di quei mesi\u00bb, ha scritto su Facebook il viceministro della Salute. \u00abSono persone pi\u00f9 in forze, sono in quarantena e non tanto in terapia intensiva\u00bb.\n\nDa un lato, \u00e8 vero che si \u00e8 abbassata di molto l\u2019et\u00e0 mediana dei nuovi positivi (oggi \u00e8 intorno ai 30 anni), e di conseguenza ci sono meno patologie pregresse e meno rischi in caso di contagio; che \u00e8 aumentata la percentuale dei casi asintomatici rilevati; e che i numeri delle terapie intensive sono pi\u00f9 bassi rispetto a maggio.\n\nDall\u2019altro lato, per\u00f2, \u00e8 anche vero che \u00e8 aumentata la capacit\u00e0 di individuare i nuovi soggetti positivi, per esempio con i tamponi eseguiti su persone asintomatiche tornate dall\u2019estero o entrate in contatto con soggetti positivi. Questo fa s\u00ec che i campioni di contagiati di oggi sono disomogenei rispetto a quelli di maggio, dove per lo pi\u00f9 si riuscivano a testare i soggetti con sintomi, pi\u00f9 o meno gravi. Potremmo insomma, a parit\u00e0 di numeri di contagiati rilevati, semplicemente essere in uno stadio precedente dell\u2019evoluzione dell\u2019epidemia rispetto a quello di maggio.", "lang": "it"}