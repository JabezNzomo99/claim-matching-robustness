{"title": "Renzi, Bankitalia e la mozione contro Visco nota al governo. Come stanno le cose", "subtitle": "Abbiamo verificato le dichiarazioni del segretario Pd al Quotidiano Nazionale", "author": "www.agi.it", "date": null, "vclaim_id": "vclaim-id-9554", "url": "https://www.agi.it/fact-checking/renzi_visco_mozione_bankitalia_fact_checking-2270278/news/2017-10-20/", "vclaim": "In un\u2019intervista al Quotidiano Nazionale dello scorso 18 ottobre, \u200brispondendo alle polemiche montate sul caso Bankitalia e sulla mozione con cui il Pd ha sostanzialmente chiesto di non rinnovare il mandato del governatore uscente Visco, il segretario del Pd Matteo Renzi ha dichiarato: \u201cIl governo non era semplicemente informato: era d\u2019accordo. La mozione parlamentare non solo era nota al governo, ma come sa chi conosce il diritto parlamentare questa mozione prevedeva che il governo desse un parere. Che c\u2019\u00e8 stato. Ed \u00e8 stato positivo\u201d.\n\nRenzi ha poi anche detto: \u201cNoi siamo quelli che hanno fatto i decreti per salvare i risparmiatori. Perch\u00e9 senza l\u2019intervento del governo le banche avrebbero chiuso dalla sera alla mattina e i correntisti avrebbero perso tutti i soldi\u201d.\n\nPreliminarmente all\u2019analisi di queste dichiarazioni ci soffermiamo sul punto centrale dello scontro: il potere di vigilanza di Banca d\u2019Italia. Secondo la mozione del Pd approvata lo scorso 17 ottobre dalla Camera, \u201cl\u2019efficacia dell\u2019azione di vigilanza della Banca d'Italia \u00e8 stata, in questi ultimi anni, messa in dubbio dall'emergere di ripetute e rilevanti situazioni di crisi o di dissesto di banche, che a prescindere dalle ragioni che le hanno originate (\u2026) avrebbero potuto essere mitigate nei loro effetti da una pi\u00f9 incisiva e tempestiva attivit\u00e0 di prevenzione e gestione delle crisi bancarie\u201d.\n\nInsomma, Bankitalia sotto la guida di Ignazio Visco non ha fatto abbastanza \u2013 questa \u00e8 l\u2019accusa del Pd \u2013 per impedire le crisi e i dissesti bancari degli ultimi anni.\n\nSecondo quanti si legge sul sito dell\u2019Istituto di Palazzo Koch, \u201cLa Banca d'Italia svolge compiti di vigilanza bancaria e finanziaria nei confronti degli intermediari bancari e non bancari, che sono iscritti in appositi albi. Dal novembre del 2014 la vigilanza sulle banche \u00e8 svolta nell'ambito del Meccanismo di vigilanza unico\u201d.\n\nIl Meccanismo di Vigilanza Unico (MVU) europeo \u00e8 il nuovo sistema di vigilanza finanziaria, nato dopo la crisi, che comprende la Banca centrale europea (Bce) e le autorit\u00e0 nazionali competenti (Anc) \u2013 per l\u2019Italia \u00e8 appunto Bankitalia \u2013 dei Paesi dell\u2019area euro. Il MVU promuove l\u2019applicazione di norme uniformi nella vigilanza sulle banche, per migliorare la solidit\u00e0 del sistema bancario dell\u2019area euro.\n\nAll\u2019interno del MVU la Bce - in base al regolamento europeo 1024/2013 - \u00e8 in posizione predominante rispetto alle Anc. Ha una serie di poteri (ad esempio rilascia e revoca le autorizzazioni alle banche) e, in generale, esercita la vigilanza diretta sugli enti creditizi classificati come \u201csignificativi\u201d, e quella indiretta sui \u201cmeno significativi\u201d, che sono in prima battuta affidati alle Anc.\n\nUn ente creditizio \u00e8 considerato significativo se soddisfa una qualsiasi delle seguenti condizioni: il valore totale delle attivit\u00e0 supera i 30 miliardi di EUR o, a meno che il valore totale delle attivit\u00e0 sia inferiore a 5 miliardi di EUR, supera il 20% del Pil nazionale; \u00e8 uno de tre enti creditizi pi\u00f9 significativi in uno Stato membro; riceve assistenza diretta dal meccanismo europeo di stabilit\u00e0; il valore totale delle attivit\u00e0 supera i 5 miliardi di EUR e ha rapporti con l\u2019estero superiori a determinate soglie.\n\nDunque Bankitalia, in quanto Anc, \u00e8 competente per le banche \u201cmeno significative\u201d, si occupa principalmente degli istituti minori, spesso locali (oltre a collaborare con la Bce sul resto). Quelli in cui, in effetti, negli ultimi anni si sono registrate crisi e dissesti. Si possono citare ad esempio Banca Etruria, Banca Marche, Cassa di risparmio di Ferrara, Carichieti, Casse di risparmio di Cesena, di Rimini e di San Miniato, Banca Popolare di Vicenza e Veneto Banca.\n\nQuesti ha dato parere contrario a tutte le mozioni presentate, \u201csalvo parere favorevole sulla mozione Fregolent ed altri n. 1-01731\u201d (quella del Pd poi approvata dalla Camera) su cui ha oltretutto richiesto e ottenuto anche alcuni aggiustamenti di forma.\n\nFacendo ricorso alle risorse stanziate da questo decreto, sono stati concessi pi\u00f9 di 5 miliardi a Intesa San Paolo perch\u00e9 acquistasse la Banca Popolare di Vicenza e la Banca Veneta, mantenendo la capitalizzazione, non intaccando il capital ratio di Intesa e garantendo il rafforzamento patrimoniale dopo l\u2019acquisto delle banche venete. Di fatto lo Stato si \u00e8 accollato la \u201cbad bank\u201d coi crediti deteriorati dei due istituti.\n\nSe si fosse fatto ricorso al meccanismo del bail-in - previsto dalle recenti normative europee, che sarebbero state necessariamente applicate se le banche fossero state ritenute \u201csignificative\u201d - il salvataggio dei due istituti sarebbe stato fatto coi soldi di azionisti e creditori (non garantiti) che avessero depositato o investito somme superiori ai 100 mila euro. Uno scenario che, secondo gli esperti, avrebbe causato gravi danni al tessuto produttivo, all\u2019occupazione e ai risparmiatori.\n\nDunque \u00e8 vero che, senza un intervento dello Stato, alcuni correntisti e risparmiatori avrebbero corso il rischio di perdere i loro soldi.\n\nInfine si deve citare anche il caso delle quattro banche (Carife, CariChieti, Banca Etruria e Banca Marche) che sono state messe in risoluzione dal governo, in seguito al parere della Commissione europea contrario al salvataggio. I vecchi azionisti e i titolari di bond subordinati delle quattro banche hanno perso tutto nell\u2018ambito dell\u2018operazione servita per preservare i soldi dei clienti e degli obbligazionisti senior.\n\nBanca Etruria era una banca popolare che aveva come azionisti oltre 60 mila soci cooperativi, secondo dati della vecchia banca. Tra gli azionisti delle altre tre banche, che pure hanno perso tutto, ci sono Fondazioni bancarie e molti piccoli risparmiatori e dipendenti.\n\nDunque affermare come fa Renzi che i risparmiatori siano stati salvati dall\u2019intervento del governo \u00e8 fuorviante. \u00c8 infatti vero in alcuni casi, e con certi limiti, e falso in altri.\n\nSenza avere la pretesa di chiarire le eventuali responsabilit\u00e0 nei singoli casi, \u00e8 vero come abbiamo detto preliminarmente che Bankitalia avesse delle responsabilit\u00e0 nella vigilanza degli istituti di credito, in particolare di quelli pi\u00f9 piccoli (\u201cmeno significativi\u201d).\n\nRenzi ha poi ragione a sottolineare che il governo fosse necessariamente a conoscenza della mozione con cui si \u00e8 chiesto di non rinnovare il mandato di Ignazio Visco, visto che ha dato il suo parere favorevole.\n\nInfine, il segretario del Pd \u00e8 fuorviante nel rivendicare il salvataggio di risparmiatori e correntisti: \u00e8 vero che in una certa misura sia accaduto, ma Renzi \u00e8 impreciso nel non citare il limite dei 100 mila euro, trascura il caso delle quattro banche \u201crisolte\u201d e degli obbligazionisti delle banche venete che hanno perso il proprio investimento.", "lang": "it"}