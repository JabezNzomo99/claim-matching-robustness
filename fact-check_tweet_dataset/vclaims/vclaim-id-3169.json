{"title": "Renzi impreciso su Pil italiano e degli altri Paesi europei", "subtitle": "", "author": "pagellapolitica.it", "date": null, "vclaim_id": "vclaim-id-3169", "url": "https://pagellapolitica.it/dichiarazioni/8009/renzi-impreciso-su-pil-italiano-e-degli-altri-paesi-europei", "vclaim": "\u201cQuando l\u2019Italia aveva -2% di Pil, gli altri avevano il segno pi\u00f9. Oggi questo differenziale si \u00e8 molto ridotto. C\u2019erano due punti di distanza rispetto agli altri Paesi europei, oggi ci sono appena alcuni decimali\u201d (1h 10m 50s)\n\nL'ex premier e segretario del Partito Democratico Matteo Renzi, intervistato durante la trasmissione \"Circo Massimo\" di Radio Capital, ha sostenuto che l\u2019economia del Paese \u00e8 in netto miglioramento. In particolare, Renzi ha affermato che il Pil nazionale \u00e8 cresciuto al punto di ridurre la differenza con le altre economie europee a qualche punto decimale, rispetto ai due punti di qualche anno fa.\n\nCon l\u2019espressione \u201cquando l\u2019Italia aveva -2% di Pil\u201d, Renzi si riferisce con ogni probabilit\u00e0 al 2013, il primo della legislatura che si sta concludendo in questi giorni e quello precedente l\u2019insediamento di Renzi a Palazzo Chigi (avvenuto il 22 febbraio 2014). Gi\u00e0 in passato, infatti, l\u2019ex presidente del Consiglio aveva arrotondato il dato di quell\u2019anno (-1,7%) alla cifra tonda.\n\nStando ai dati Eurostat, oltre all'Italia, che aveva appunto un Pil negativo dell\u20191,7%, quell'anno avevano il segno meno davanti al Pil altri dieci Stati europei. La Spagna registr\u00f2 il nostro stesso risultato, mentre peggio di noi fecero la Grecia e Cipro:\n\nInsomma, nel 2013 avevano un Pil in negativo - oltre all\u2019Italia - anche economie tradizionalmente solide - come l\u2019Olanda e la Finlandia - e Paesi di grandi dimensioni, come la Spagna. L'affermazione di Renzi di partenza \u00e8 nettamente imprecisa. Non solo: l\u2019intera eurozona faceva registrare un -0,3 per cento, mentre l\u2019Unione Europea nel complesso era a +0,3 per cento.\n\nNel 2013 la media della crescita del PIL nei 28 Stati membri \u00e8 stata del +0,3%. Dunque \u00e8 vero, come afferma Renzi, che la distanza fosse allora di due punti percentuali.\n\nNel 2017, stando alle previsioni d\u2019inverno della Commissione UE - pubblicate a inizio febbraio - il Pil dell'Italia \u00e8 cresciuto dell\u20191,5%, mentre la crescita del Pil nell\u2019intera Ue a 28 \u00e8 del +2,4% (2,6% se non si considera il Regno Unito). Negli ultimi quattro anni il differenziale \u00e8 passato da quasi due punti a quasi un punto - lo 0,9 per cento, per la precisione. Renzi \u00e8 un po\u2019 generoso nel dire che si sia ridotto a \"pochi decimali\".\n\nMatteo Renzi ha detto che, nel 2013, l\u2019Italia era in recessione mentre gli altri Paesi europei vivevano un momento di crescita economica. In realt\u00e0, ben nove Stati oltre all\u2019Italia avevano il segno meno, e Renzi arrotonda il dato italiano (-1,7%) a -2%. Quanto al differenziale, \u00e8 vero, come afferma Renzi, che si sia molto ridotto: tra il 2013 e il 2017 si \u00e8 infatti dimezzato. Ma Renzi \u00e8 un po\u2019 generoso quando dice che adesso tale differenziale si sia ridotto a \"pochi decimali\". La distanza dalla media degli altri Paesi Ue ad oggi \u00e8 infatti di circa un punto percentuale. Nel complesso per Renzi dunque un \"N\u00ec\".", "lang": "it"}