{"title": "To zdj\u0119cie jest z 1998 roku i pokazuje chorych na polio w Sierra Leone", "subtitle": "Na Facebooku pojawi\u0142o si\u0119 zdj\u0119cie, na kt\u00f3rym wida\u0107 dzieci z r\u00f3\u017cnymi deformacjami ko\u0144czyn wraz z stwierdzeniem, \u017ce tak wygl\u0105daj\u0105 efekty pr\u00f3b szczepionek na Afryka\u0144czykach. Twierdzenie to jednak jest fa\u0142szywe. Zdj\u0119cie pochodzi z 1998 r. i zosta\u0142o zrobione w Sierra Leone, kraju w zachodniej Afryce. W rzeczywisto\u015bci na zdj\u0119ciu wida\u0107 nieszczepione dzieci, kt\u00f3re zachorowa\u0142y na polio.", "author": "sprawdzam.afp.com", "date": "2020-07-08T07:36:20+02:00", "vclaim_id": "vclaim-id-49484", "url": "https://sprawdzam.afp.com/zdjecie-jest-z-1998-roku-i-pokazuje-chorych-na-polio-w-sierra-leone", "vclaim": "To zdj\u0119cie jest z 1998 roku i pokazuje chorych na polio w Sierra Leone\n\nNa Facebooku pojawi\u0142o si\u0119 zdj\u0119cie, na kt\u00f3rym wida\u0107 dzieci z r\u00f3\u017cnymi deformacjami ko\u0144czyn wraz z stwierdzeniem, \u017ce tak wygl\u0105daj\u0105 efekty pr\u00f3b szczepionek na Afryka\u0144czykach. Twierdzenie to jednak jest fa\u0142szywe. Zdj\u0119cie pochodzi z 1998 r. i zosta\u0142o zrobione w Sierra Leone, kraju w zachodniej Afryce. W rzeczywisto\u015bci na zdj\u0119ciu wida\u0107 nieszczepione dzieci, kt\u00f3re zachorowa\u0142y na polio.\n\n\u201eTak wygl\u0105daj\u0105 efekty test\u00f3w szczepie\u0144 na Afryka\u0144czykach. I nikt nawet za to nie odpowiedzia\u0142. Zachowajcie swoje szczepionki dla siebie\u201d - czytamy w tek\u015bcie nad zdj\u0119ciem.\n\nGrafika by\u0142a r\u00f3wnie\u017c udost\u0119pniana za granic\u0105 m.in. w\u015br\u00f3d angloj\u0119zycznych u\u017cytkownik\u00f3w.\n\nJednak twierdzenie, \u017ce zdj\u0119cie pokazuje efekty test\u00f3w szczepie\u0144 na Afryka\u0144czykach jest fa\u0142szywe.\n\nDzi\u0119ki odwr\u00f3conemu wyszukiwaniu w Google\u2019u uda\u0142o nam si\u0119 odnale\u017a\u0107 zdj\u0119cie, na kt\u00f3rym wida\u0107 podobnie ubrane dzieci do tych z udost\u0119pnianej grafiki. Tytu\u0142 to \u201eWalka z polio\u201d.\n\nKolekcja zdj\u0119\u0107 zosta\u0142a opublikowana przez francuskiego fotografa Jean-Marca Giboux. Ten powiedzia\u0142 dziennikarzom AFP, \u017ce jest autorem zdj\u0119cia, kt\u00f3re u\u017cytkownicy udost\u0119pniaj\u0105 w mediach spo\u0142eczno\u015bciowych.\n\n- Dokumentowa\u0142em szczepienia przeciwko polio dla \u015awiatowej Organizacji Zdrowia (WHO). Dzieci przedstawione na zdj\u0119ciu to ofiary polio - pisa\u0142 Giboux w mailu do AFP 7 lipca. Fotograf doda\u0142, \u017ce jego fotoreporta\u017c pochodzi z Freetown, stolicy Sierra Leone. - Z powodu wojny domowej, kt\u00f3ra toczy\u0142a si\u0119 wtedy w Sierra Leone, brakowa\u0142o miejsca, w kt\u00f3rym mo\u017cna by\u0142oby wykona\u0107 operacj\u0119 pozwalaj\u0105c\u0105 tym dzieciom doj\u015b\u0107 do zdrowia. Dzieci nie by\u0142y szczepione, dorasta\u0142y borykaj\u0105c si\u0119 z p\u00f3\u017anymi nast\u0119pstwami choroby - doda\u0142 Giboux.\n\nWHO potwierdzi\u0142a 7 lipca w mailu do AFP, \u017ce \u200b\u200bGiboux mia\u0142 podpisan\u0105 umow\u0119 z organizacj\u0105, kiedy pracowa\u0142 nad fotoreporta\u017cem. Niekt\u00f3re prace Giboux dotycz\u0105ce polio mo\u017cna obejrze\u0107 w jego fotogalerii.\n\nChoroba Heinego-Medina, znana powszechnie jako polio, jest zaka\u017an\u0105 chorob\u0105 wirusow\u0105, kt\u00f3ra mo\u017ce atakowa\u0107 uk\u0142ad nerwowy i powodowa\u0107 pora\u017cenie. Wed\u0142ug WHO choroba \u201edotyka g\u0142\u00f3wnie dzieci w wieku poni\u017cej 5 lat\u201d.\n\nW powstrzymaniu choroby na \u015bwiecie kluczow\u0105 rol\u0119 odegra\u0142y szczepionki. Jednak nie wsz\u0119dzie jest ona powszechnie dost\u0119pna, dzieci \u017cyj\u0105ce w Sierra Leone nadal choruj\u0105 na t\u0105 chorob\u0119.", "lang": "pl"}