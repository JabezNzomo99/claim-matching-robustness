{"title": "Conte ha ragione: lo stato di emergenza non serve per emanare i Dpcm", "subtitle": "", "author": "pagellapolitica.it", "date": null, "vclaim_id": "vclaim-id-59807", "url": "https://pagellapolitica.it/dichiarazioni/8688/conte-ha-ragione-lo-stato-di-emergenza-non-serve-per-emanare-i-dpcm", "vclaim": "Nel suo discorso Conte ha anche affrontato il tema dei Decreti del presidente del consiglio (Dpcm), che sono stati oggetto nel corso degli ultimi mesi di aspre critiche da parte delle opposizioni, e non solo, in quanto darebbero al governo la possibilit\u00e0 di approvare significative limitazioni delle libert\u00e0 fondamentali senza necessit\u00e0 di passare dal Parlamento.\n\nSecondo Conte, \u00abla proroga dello stato di emergenza non incide sul potere del Governo e del Presidente del Consiglio dei ministri di emanare decreti\u00bb e dunque non avrebbe senso negare il rinnovo dello stato di emergenza con la motivazione di voler contrastare l\u2019uso dei Dpcm, come sembrano sostenere alcuni parlamentari dell\u2019opposizione, ad esempio Anna Maria Bernini, di Forza Italia.\n\nCome abbiamo spiegato in una nostra precedente analisi, lo stato di emergenza \u00e8 una misura che non \u00e8 prevista dalla Costituzione ma da una legge ordinaria, la n. 225 del 24 febbraio 1992 (art. 5), ed \u00e8 ulteriormente dettagliata dal \u201cCodice della Protezione civile\u201d (d.lgs. 1/2018).\n\nDa queste leggi risulta che lo stato di emergenza pu\u00f2 essere proclamato dal Consiglio dei ministri, dopo una valutazione della Protezione civile in proposito, a fronte di eventi straordinari e potenzialmente pericolosi. Devono essere specificate durata (al massimo 12 mesi, prorogabile di altri 12 mesi) e ambito territoriale, e non serve l\u2019approvazione da parte del Parlamento. Dunque la decisione di Conte di chiedere il 28 luglio il mandato del Senato \u2013 e, il 29 luglio, della Camera \u2013 per prorogare lo stato di emergenza non era obbligatoria in base alla legge. Il presidente del Consiglio ha agito in questo modo, secondo quanto da lui stesso riferito durante il suo intervento in Senato, per dimostrare la disponibilit\u00e0 al confronto del governo e per accogliere le indicazioni del Parlamento.\n\nLa dichiarazione dello stato di emergenza riguarda i poteri della Protezione civile, che viene autorizzata (art. 25 del d.lgs. 1/2018) a emanare ordinanze speciali \u00abin deroga ad ogni disposizione vigente\u00bb, ma nel rispetto dei \u00abprincipi generali dell\u2019ordinamento giuridico e delle norme dell\u2019Unione europea\u00bb. Non modifica invece le prerogative del governo e del Parlamento e i rapporti tra potere esecutivo e legislativo.\n\nVeniamo allora al rapporto tra la dichiarazione dello stato di emergenza e i Dpcm. Come ha correttamente affermato Conte, non \u00e8 previsto dalla legge che per emanare i Dpcm sia necessaria la dichiarazione dello stato di emergenza.\n\nI Dpcm, al pari degli altri decreti ministeriali, sono atti amministrativi che possono riguardare una molteplicit\u00e0 di materie. Devono essere previsti da una legge \u2013 ad esempio, la legge pu\u00f2 stabilire che certi dettagli tecnici in una certa materia saranno definiti da un decreto di questo o quel Ministero \u2013 ma non hanno bisogno dell\u2019approvazione delle Camere per entrare in vigore.\n\nIn concreto, i Dpcm emanati per affrontare la pandemia di Covid-19 sono stati previsti, e hanno quindi trovato il loro fondamento giuridico, in due atti aventi forza di legge: il decreto-legge n. 6 del 23 febbraio 2020 e soprattutto il d.l. n. 19 del 25 marzo 2020, che ha abrogato e sostituito il precedente.\n\nNel decreto di marzo, in particolare, \u00e8 stato previsto un collegamento tra la possibilit\u00e0 di emanare Dpcm e la durata dello stato di emergenza. Si legge infatti (art. 1) che le misure necessarie a contrastare la diffusione dell\u2019epidemia possono essere prese \u00abfino al 31 luglio 2020, termine dello stato di emergenza dichiarato con delibera del Consiglio dei ministri del 31 gennaio 2020\u00bb e che (art. 2) queste misure possono essere adottate anche con i Dpcm.\n\nQuesto per\u00f2 non significa che prorogare lo stato di emergenza fino al 15 ottobre dia automaticamente al governo la facolt\u00e0 di emanare Dpcm in materia sanitaria, e non solo, fino a quella data. L\u2019atto che giustifica questa facolt\u00e0 del governo infatti non \u00e8 lo stato di emergenza ma il decreto-legge. Quindi anche dopo la proroga dello stato di emergenza, sar\u00e0 necessario che il Parlamento approvi un altro decreto-legge (o un\u2019altra legge) che dia al governo la facolt\u00e0 di emanare Dpcm fino al 15 ottobre.\n\nIn concreto per\u00f2, come abbiamo sottolineato in una nostra precedente analisi, il riferimento allo stato di emergenza giustifica la possibilit\u00e0 di ricorrere ai Dpcm, ma si tratta di una questione di natura politica e non giuridica. Da un punto di vista strettamente giuridico, infatti, lo stato di emergenza \u00e8 stato prorogato non per via dei Dpcm ma per non privare la Protezione civile del potere di emanare ordinanze emergenziali e per non togliere alle ordinanze emanate nei mesi scorsi il loro fondamento giuridico.", "lang": "it"}