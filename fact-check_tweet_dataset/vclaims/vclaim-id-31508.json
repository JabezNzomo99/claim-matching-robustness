{"title": "Nei, Petter Stordalen har ikke blitt rik p\u00e5 Bitcoin Billionaire", "subtitle": "En falsk Aftenposten-sak promoteres i sosiale medier der det hevdes at Petter Stordalen har tjent stort p\u00e5 et traidingprogram for Bitcoins. Alt er en bl\u00f8ff.", "author": "www.faktisk.no", "date": null, "vclaim_id": "vclaim-id-31508", "url": "https://www.faktisk.no/faktasjekker/w7P/nei-petter-stordalen-har-ikke-blitt-rik-pa-bitcoin-billionaire", "vclaim": "I et sponset innlegg p\u00e5 Facebook, spres en falsk Aftenposten-artikkel med tittelen \u00abHan \u00f8nsker \u00e5 hjelpe folk over hele Norge med \u00e5 betale gjeldene sine\u00bb.\n\nI Facebook-innlegget ser det ut som om artikkelen kommer fra Aftenposten.no, men n\u00e5r en klikker seg inn i saken \u00e5pnes en side p\u00e5 nettstedet nexish.com som ser ut som en Aftenposten-side.\n\nDenne siden har tittel \u00abSPESIALREPORTASJE: Petter Stordalens investering imponerer eksperter og skremmer vettet av store banker\u00bb.\n\nI artikkelen hevdes det at Petter Stordalen \u00abi forrige uke\u00bb var i TV-programmet \u00abSkavlan\u00bb og oppfordret leserne til \u00e5 ta i bruk programmene Bitcoin Billionaire og Bitcoin Evolution. Alle lenker i artikkelen f\u00f8rer til de omtalte programmene, der du lokkes til \u00e5 oppgi personopplysninger og bankopplysninger for \u00e5 delta.\n\nFaktisk.no har tidligere skrevet om en rekke lignende falske artikler, som blant annet har utnyttet Olav Thon, John Fredriksen, Idar Vollvik, og statsminister Erna Solberg.\n\nDisse kopierer utseende til troverdige medier som NRK, CNN og Dagbladet - og i dette tilfellet Aftenposten. Hotelleier Petter Stordalen er ogs\u00e5 misbrukt tidligere i lignende svindelartikler. Felles for disse artiklene er at de alle oppfordrer deg til \u00e5 investere i Bitcoin-programmer. Det er all grunn til \u00e5 tro at det hele er ren svindel.\n\nSenest i g\u00e5r ble VG misbrukt i en lignende falsk sak som ogs\u00e5 omhandlet den oppdiktede privatpersonen \u00abErik Gullberg\u00bb fra Bergen. Bildet som brukes av \u00abErik\u00bb er i virkeligheten et bilde av den svenske journalisten Petter Larsson:\n\nOgs\u00e5 i den nye, falske, Aftenposten-artikkelen er det stj\u00e5let bilder som brukes i en helt annen sammenheng.\n\nHvis en s\u00f8ker p\u00e5 \u00abPetter Stordalen\u00bb og \u00abSkavlan\u00bb i Google vil de f\u00f8rste treffene vise at hovedbildet i artikkelen slett ikke er fra forrige uke, men fra en opptreden Stordalen gjorde p\u00e5 \u00abSkavlan\u00bb 9. februar 2018.\n\nDa snakket han ikke om Bitcoin, men om sin egen tro, og hvordan han og andre ba for alvorlig syke Gunnhild Stordalen. (Se hele episoden i NRKs nettspiller)\n\nTil h\u00f8yre i artikkelen vises flere eksempler p\u00e5 vanlige leseres suksess i Bitcoin-programmet. Disse er oppdiktet og bildene er av andre personer som ikke har noe med saken \u00e5 gj\u00f8re. Dette kan lett avdekkes ved \u00e5 gj\u00f8re omvendte bildes\u00f8k. Les mer om hvordan dette gj\u00f8res i denne saken:\n\nVed \u00e5 bruke s\u00f8ketjenesten Yandex.com, finner vi ut at bildet som skal vise \u00abJakob Hansen fra Bergen\u00bb i virkeligheten er en modell som figurerer p\u00e5 en rekke illustrasjonsbilder som leveres av fototjenester p\u00e5 internett.\n\nMed samme metode finner vi like enkelt at bildet av \u00abLiam Karlsen fra Stavanger\u00bb i virkeligheten er et bilde av den svenske Minecraft-skaperen Marcus \u00abNotch\u00bb Persson.", "lang": "no"}