{"title": "Nie, lekarze nie dostaj\u0105 13 tys. dolar\u00f3w za pacjenta z diagnoz\u0105 Covid-19", "subtitle": "W mediach spo\u0142eczno\u015bciowych popularne sta\u0142y si\u0119 twierdzenia, \u017ce lekarze za zdiagnozowanie pacjenta zaka\u017ceniem Covid-19 dostaj\u0105 13 tys. dolar\u00f3w. Internauci oskar\u017caj\u0105 lekarzy w USA o zawy\u017canie statystyk dla osi\u0105gni\u0119cia korzy\u015bci finansowych. Informacje te s\u0105 fa\u0142szywe. Szpitale dostaj\u0105 refundacj\u0119 za leczenie os\u00f3b zaka\u017conych koronawirusem, kt\u00f3ra ma zapewni\u0107 ochron\u0119 zdrowia", "author": "sprawdzam.afp.com", "date": "2020-06-01T16:02:20+02:00", "vclaim_id": "vclaim-id-45131", "url": "https://sprawdzam.afp.com/nie-lekarze-nie-dostaja-13-tys-dolarow-za-pacjenta-z-diagnoza-covid-19", "vclaim": "Nie, lekarze nie dostaj\u0105 13 tys. dolar\u00f3w za pacjenta z diagnoz\u0105 Covid-19\n\nW mediach spo\u0142eczno\u015bciowych popularne sta\u0142y si\u0119 twierdzenia, \u017ce lekarze za zdiagnozowanie pacjenta zaka\u017ceniem Covid-19 dostaj\u0105 13 tys. dolar\u00f3w. Internauci oskar\u017caj\u0105 lekarzy w USA o zawy\u017canie statystyk dla osi\u0105gni\u0119cia korzy\u015bci finansowych. Informacje te s\u0105 fa\u0142szywe. Szpitale dostaj\u0105 refundacj\u0119 za leczenie os\u00f3b zaka\u017conych koronawirusem, kt\u00f3ra ma zapewni\u0107 ochron\u0119 zdrowia pacjent\u00f3w w czasach kryzysu. Nieprawd\u0105 jest to, \u017ce lekarze mieliby mie\u0107 interes, by zg\u0142asza\u0107 jak najwi\u0119ksz\u0105 liczb\u0119 diagnoz Covid-19 lub na nich zarabia\u0107.\n\n23 maja podczas sobotniego wydania programu \u201cPytanie na \u015bniadanie\u201d TVP 2 go\u015b\u0107mi programu by\u0142 lekarz Micha\u0142 Sutkowski oraz znany windsurfer i siedmiokrotny mistrz \u015bwiata \u0141ukasz Brzozowski. Podczas rozmowy sportowiec podkre\u015bla\u0142, \u017ce nie wierzy w pandemi\u0119 koronawirusa.\n\n- Mam kole\u017cank\u0119 w Los Angeles, kt\u00f3ra jest dziennikark\u0105, ona ma kilku koleg\u00f3w lekarzy. W Los Angeles za dopisanie Covid-19 do diagnozy lekarz dostaje 13 tys. dolar\u00f3w - powiedzia\u0142 w programie Brzozowski.\n\nFilmy z jego wypowiedzi\u0105 maj\u0105 ponad 5 tys. udost\u0119pnie\u0144 na Facebooku. Podobne materia\u0142y by\u0142y udost\u0119pniane r\u00f3wnie\u017c przez innych u\u017cytkownik\u00f3w (1,2).\n\nPostanowili\u015bmy si\u0119 przyjrze\u0107 twierdzeniu znanego sportowca i sprawdzi\u0107, czy jest w nim ziarno prawdy.\n\nTeorie o tym, \u017ce szpitale dostaj\u0105 13 tys. dolar\u00f3w za diagnoz\u0119 Covid-19 zacz\u0119\u0142y pojawia\u0107 si\u0119 w Polsce pod koniec kwietnia. By\u0142y udost\u0119pniane r\u00f3wnie\u017c na grupie, kt\u00f3ra neguje pandemi\u0119 koronawirusa.\n\nTa teoria r\u00f3wnie\u017c pojawi\u0142a si\u0119 w filmie \u201cPlandemic\u201d, w kt\u00f3rym by\u0142a ameryka\u0144ska badaczka, Judy Mikovits twierdzi, \u017ce pandemia koronawirusa zosta\u0142a zaplanowana, a sam wirus stworzony przez naukowc\u00f3w. Mikovits twierdzi te\u017c, \u017ce szpitale maj\u0105 interes w tym, by zg\u0142asza\u0107 jak najwi\u0119ksz\u0105 liczb\u0119 diagnoz Covid-19.\n\nWed\u0142ug niej szpitale dostaj\u0105 13 tys. dolar\u00f3w od Medicare za ka\u017cdego pacjenta zaka\u017conego Covid-19. Czym jest Medicare? To ameryka\u0144ski program ubezpiecze\u0144 spo\u0142ecznych zapewniaj\u0105cy ubezpieczenie zdrowotne m.in. dla os\u00f3b, kt\u00f3re s\u0105 w wieku 65 lat lub wi\u0119cej.\n\nJe\u015bli chodzi o wsparcie finansowe dla szpitali, w kt\u00f3rych lecz\u0105 si\u0119 pacjenci zaka\u017ceni Covid-19 to rzecznik prasowy Medicare (CMS) potwierdzi\u0142 AFP, \u017ce 15 kwietnia centrum medyczne wdro\u017cy\u0142o sekcj\u0119 3710 ustawy CARES (Coronavirus Aid, Relief, and Economic Security), zgodnie z kt\u00f3r\u0105 op\u0142aty dodatkowe za przypadki, w kt\u00f3rych zdiagnozowano zaka\u017cenie Covid-19 wzros\u0142y o 20 proc.\n\n- To nie jest premia, ale przewidziany w prawie krok zwi\u0119kszenia p\u0142atno\u015bci dla pacjent\u00f3w hospitalizowanych z rozpoznaniem Covid-19, a tak\u017ce leczonych w czasie pandemii - przekonuje rzecznik Medicare. Dodaje te\u017c, \u017ce wdro\u017cenie jest jednym z wielu kontynuowanych dzia\u0142a\u0144, kt\u00f3re maj\u0105 zapewni\u0107 ochron\u0119 zdrowia pacjent\u00f3w i personelu w czasach kryzysu.\n\n- Wyp\u0142aty \u015bwiadcze\u0144 dla szpitala za leczenie os\u00f3b z Covid-19 uzale\u017cnione s\u0105 od wielu czynnik\u00f3w m.in. od diagnozy pacjenta, strategii leczenia czy wykonywanych zabieg\u00f3w podczas pobytu w plac\u00f3wce - podkre\u015bla rzecznik Medicare.\n\nA wi\u0119c, kwoty \u015bwiadcze\u0144 nie s\u0105 okre\u015blone z g\u00f3ry, a s\u0105 uzale\u017cnione od leczenia i diagnozy pacjenta. Prawd\u0105 jest wi\u0119c to, \u017ce szpitale dostaj\u0105 wi\u0119cej pieni\u0119dzy za przypadki zaka\u017cenia Covid-19. Nieprawd\u0105 jest twierdzenie, \u017ce ameryka\u0144scy lekarze mieliby na tym zarabia\u0107, czy dostawa\u0107 te pieni\u0105dze do r\u0119ki.\n\nW dodatku op\u0142aty dla szpitali s\u0105 poniesione tylko w wypadku prawid\u0142owej diagnozy.\n\n - Roszczenia z nieprawid\u0142ow\u0105 diagnoz\u0105 podlegaj\u0105 zwrotowi, a ponadto by\u0142yby karane zgodnie z kodeksem cywilnym lub karnym - dodaje rzecznik.\n\nDr Scott Jensen, lekarz, senator oraz cz\u0142onek Partii Republika\u0144skiej w Minnesocie opublikowa\u0142 8 kwietnia siedmiostronnicowy dokument Ministerstwa Zdrowia i Pomocy Humanitarnej w Stanach Zjednoczonych (HHS). - Sp\u00f3jrzcie na stron\u0119 sz\u00f3st\u0105 i sami zdecydujcie, czy lekarze s\u0105 zach\u0119cani do diagnozowania pacjent\u00f3w Covid-19 w sytuacjach, kiedy jest to wyra\u017anie niepewne\ufffc - czytamy na jego Facebooku.\n\nPublikacja zapocz\u0105tkowa\u0142a w Stanach Zjednoczonych dyskusj\u0119 na temat faktycznej ilo\u015bci chorych na koronawirusa. U\u017cytkownicy medi\u00f3w spo\u0142eczno\u015bciowych zacz\u0119li wierzy\u0107, \u017ce lekarze i szpitale majstruj\u0105 przy kartach zgon\u00f3w, przypisuj\u0105c diagnoz\u0119 Covid-19 osobom, kt\u00f3re by\u0142y przezi\u0119bione.\n\nJensen by\u0142 tak\u017ce go\u015bciem telewizji Fox News, gdzie m\u00f3wi\u0142, \u017ce liczba zgon\u00f3w z powodu koronawirusa mo\u017ce by\u0107 zawy\u017cona. Jego s\u0142owa nazwa\u0142 \u201cteoriami spiskowymi\u201d dr Anthony Fauci, dyrektor ameryka\u0144skiego Narodowego Instytutu ds. Alergii i Chor\u00f3b Zaka\u017anych (NIAID) oraz doradca prezydent\u00f3w USA. Z kolei Jensen komentowa\u0142 tak:\n\nPrzypomn\u0119, \u017ce za ka\u017cdym razem, gdy opieka zdrowotna krzy\u017cuje si\u0119 z dolarami, robi si\u0119 niezr\u0119cznie. Medicare ustali\u0142o, \u017ce je\u015bli przyjmiesz do szpitala pacjenta chorego na Covid-19 to dostaniesz 13 tys. dolar\u00f3w. Je\u015bli ten pacjent p\u00f3jdzie pod respirator, dostaniesz 39 tys. dolar\u00f3w, czyli trzy razy wi\u0119cej. Nikt mi nie powie, po 35 latach pracy w medycynie, \u017ce tego typu rzeczy nie maj\u0105 wp\u0142ywu na to, co robimy.\n\nSkontaktowali\u015bmy si\u0119 z senatorem Jensenem z pro\u015bb\u0105 o komentarz w tej sprawie. Jednocze\u015bnie otrzymali\u015bmy odpowied\u017a potwierdzaj\u0105c\u0105 s\u0142owa, kt\u00f3re pad\u0142y w telewizji Fox News. - To jest troch\u0119 skomplikowane. Szpitale otrzymuj\u0105 rycza\u0142tow\u0105 op\u0142at\u0119 za opiek\u0119 nad pacjentami z Covid-19 w wysoko\u015bci oko\u0142o 13 tys. dolar\u00f3w za przyj\u0119cie do szpitala niezale\u017cnie od d\u0142ugo\u015bci pobytu. W przypadku u\u017cycia respiratora, kwota wzrasta do 39 tys. dolar\u00f3w - powiedzia\u0142.\n\nAmeryka\u0144ski senator stwierdzi\u0142 te\u017c, \u017ce nie s\u0105dzi, by lekarze oszukiwali przy diagnozowaniu pacjent\u00f3w.\n\nJakie mo\u017ce by\u0107 \u017ar\u00f3d\u0142o podanych liczb? Liczby cytowane przez Jensena s\u0105 zgodne z analiz\u0105, kt\u00f3ra zosta\u0142a opublikowana 7 kwietnia na stronie ameryka\u0144skiej organizacji non-profit Kaiser Family Foundation. Autorzy publikacji oszacowali \u015brednie p\u0142atno\u015bci refundacji w ramach programu Medicare, ale w oparciu o dane z 2017 r. Same szacunki dotycz\u0105 leczenia os\u00f3b nieubezpieczonych. I tak leczenie osoby wymagaj\u0105cej mniej powa\u017cnych zabieg\u00f3w medycznych, ale z infekcjami dr\u00f3g oddechowych oraz ze stanem zapalnym i chorobami wsp\u00f3\u0142istniej\u0105cymi oszacowano na 13 297 dolar\u00f3w. Opiek\u0119 nad osob\u0105 z powa\u017cniejszym stanem, leczon\u0105 pod respiratorem przez ponad 96 godzin oszacowano na 40 218 dolar\u00f3w.\n\nPodsumowuj\u0105c, ameryka\u0144scy lekarze nie dostaj\u0105 13 tys. dolar\u00f3w za zdiagnozowanie pacjent\u00f3w Covid-19. Jednak szpitale dostaj\u0105 refundacj\u0119 za leczenie pacjent\u00f3w, u kt\u00f3rych zdiagnozowano koronawirusa, op\u0142aty te - zgodnie z tym, co podaje Medicare - wzros\u0142y o 20 proc.\n\nSpraw\u0119 opisywa\u0142y r\u00f3wnie\u017c ameryka\u0144skie portale Snopes, USA Today i Fact Check. W Polsce Konkret 24.", "lang": "pl"}