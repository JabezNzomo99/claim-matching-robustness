{"title": "L\u2019Algeria ci ruba il mare di fronte alla Sardegna?", "subtitle": "", "author": "pagellapolitica.it", "date": null, "vclaim_id": "vclaim-id-44811", "url": "https://pagellapolitica.it/dichiarazioni/8516/lalgeria-ci-ruba-il-mare-di-fronte-alla-sardegna", "vclaim": "Aggiornamento, ore 20.30 del 4 febbraio 2020: Il pezzo \u00e8 stato aggiornato dopo la pubblicazione per includere i commenti fatti dal sottosegretario per gli Affari esteri Manlio Di Stefano (M5s) sul proprio profilo Facebook a proposito della vicenda.\n\n \n\n Aggiornamento, ore 14 del 12 febbraio 2020: Abbiamo ricevuto, e pubblichiamo in calce all'articolo, la replica dell'onorevole Borghi.\n\nIl 4 febbraio il deputato della Lega Claudio Borghi ha comunicato su Twitter la sua intenzione di chiedere al question time previsto alla Camera per il giorno successivo \u00abche diamine stiamo facendo a fronte di un\u2019Algeria che unilateralmente dice che il mare davanti alla Sardegna \u00e8 suo\u00bb.\n\nChe cos\u2019\u00e8 una \u201czona economica esclusiva\u201d? Questa \u00e8 prevista dalla convenzione di Montego Bay del 1982 (art. 55 e ss.) ed \u00e8 un tratto di mare, che pu\u00f2 estendersi al massimo per 200 miglia marine dalle acque territoriali dello Stato che la dichiara (art. 57), in cui lo Stato gode (art. 56) di particolari diritti nello sfruttamento delle risorse.\n\nPi\u00f9 nello specifico, \u00abdiritti sovrani sia ai fini dell\u2019esplorazione, dello sfruttamento, della conservazione e della gestione delle risorse naturali, biologiche o non biologiche, che si trovano nelle acque soprastanti il fondo del mare, sul fondo del mare e nel relativo sottosuolo, sia ai fini di altre attivit\u00e0 connesse con l\u2019esplorazione e lo sfruttamento economico della zona, quali la produzione di energia derivata dall\u2019acqua, dalle correnti e dai venti\u00bb.\n\nL\u2019Italia ad oggi non ha ancora mai dichiarato la propria zona economica esclusiva. Secondo l\u2019opinione del capitano di fregata Emiliano Magnalardo, dello Stato Maggiore della Marina Militare, espressa a luglio 2019, l\u2019Italia dovrebbe valutare questa possibilit\u00e0, soppesando vantaggi e svantaggi (tra cui soprattutto quello di scontentare i Paesi limitrofi e aprire possibili contenziosi, come accaduto nel caso dell\u2019Algeria).\n\nFinora l\u2019Italia ha solo dichiarato una \u201czona di protezione ecologica\u201d nel 2011, con il d.P.R. 209/2011. In questa zona, in particolare, si applicano (art. 3) \u00able norme dell\u2019ordinamento italiano, del diritto dell\u2019Unione europea e delle Convenzioni internazionali in vigore, di cui l\u2019Italia \u00e8 parte contraente\u00bb in materia di lotta all\u2019inquinamento, protezione della biodiversit\u00e0 e protezione del patrimonio culturale rinvenuto nei suoi fondali.\n\nAl di l\u00e0 di questo non \u00e8 per\u00f2 vero, come lasciano intendere le parole di Borghi e le notizie date da alcune testate italiane, che l\u2019Italia non stia facendo niente in proposito.\n\nA novembre 2018 l\u2019Italia, in sede di Nazioni Unite, ha protestato ufficialmente contro la decisione presa unilateralmente dall\u2019Algeria, facendo notare che la delimitazione delle zone economiche esclusive di due (o pi\u00f9) Stati che possono vantare pretese sulle stesse aree di mare deve avvenire nella cornice di un negoziato che trovi una soluzione equa, in base all\u2019articolo 74 della convenzione di Montego Bay.\n\nLa risposta ufficiale dell\u2019Algeria \u00e8 arrivata il 20 giugno 2019 e recita: \u00abIl governo algerino (...) desidera assicurare al governo italiano la sua piena disponibilit\u00e0 a lavorare insieme, attraverso il dialogo, al fine di raggiungere una soluzione equa e reciprocamente accettabile sui limiti esterni della zona economica esclusiva dell\u2019Algeria e dell\u2019area marittima italiana, ai sensi dell\u2019articolo 74 della Convenzione delle Nazioni Unite sul diritto del mare\u00bb.\n\nDa allora non ci sono pi\u00f9 state comunicazioni ufficiali di cui le Nazioni Unite diano conto. Abbiamo provato a contattare il Ministero degli Esteri per sapere se i negoziati sono stati avviati, a che punto sono e, in generale, quali sono gli ultimi sviluppi. Siamo in attesa di una risposta.\n\nIl sottosegretario al Ministero degli Esteri, Manlio Di Stefano, ha pubblicato sulla sua pagina Facebook una serie di informazioni ulteriori sulle attivit\u00e0 intraprese dall\u2019Italia circa questa vicenda. In particolare, sostiene Di Stefano, nell\u2019ottobre 2019 \u00e8 stato convocato \u00abun tavolo interministeriale, a cui ha partecipato anche la Marina Militare\u00bb e durante i Med Dialogues 2019 (conferenza che si \u00e8 svolta a dicembre e che si occupa delle tematiche geopolitiche ed economiche relative al Mediterraneo) lui e il ministro Di Maio avrebbero parlato della questione in un incontro bilaterale col ministro degli Esteri algerino Boukadoum, ricevendo rassicurazioni.\n\nInfine, a livello parlamentare, Di Stefano segnala che \u00e8 stata depositata una proposta di legge per portare all\u2019istituzione di una zona economica esclusiva italiana. In effetti risulta che il 20 dicembre la deputata Iolanda Di Stasio (M5s) ha depositato una proposta di legge sul tema, ma il testo non \u00e8 ancora disponibile.\n\nL\u2019Algeria ha dichiarato a marzo 2018 la propria zona esclusiva economica nel Mar Mediterraneo. Questa zona, dove lo Stato che la dichiara pu\u00f2 vantare dei rilevanti diritti in ambito economico e geopolitico, arriva a ridosso del mare territoriale italiano, in particolare quello che circonda la Sardegna. Inoltre si sovrappone in parte con la zona di protezione ecologica dichiarata dall\u2019Italia nel 2011 e si sovrapporrebbe un domani con un\u2019eventuale zona economica esclusiva che Roma volesse dichiarare.\n\nCi sono insomma i presupposti per considerare la questione un problema aperto sul tavolo del governo italiano e, testualmente, Borghi ha ragione.\n\nNon \u00e8 per\u00f2 vero che l\u2019Italia non stia facendo nulla in proposito. A novembre 2018 ha protestato ufficialmente in sede di Nazioni Unite, dando la propria disponibilit\u00e0 a trovare una soluzione negoziale in base all\u2019art. 74 della convenzione sul diritto del mare (Montego Bay, 1982). Questa disponibilit\u00e0 \u00e8 stata ufficialmente raccolta dall\u2019Algeria il 20 giugno 2019. Da allora non risultano sviluppi ufficiali e siamo in attesa di sapere se i negoziati siano stati avviati, siano tuttora in corso e a che punto sia arrivata la vicenda.\n\nLa questione \u00e8 insomma meno scandalosa di come la dipinga il deputato leghista. Per lui, nel complesso, un \u201cC\u2019eri quasi\u201d.\n\n \n\n Replica dell'onorevole Borghi: L\u2019On. Borghi non ha mai negato vi fosse un\u2019interlocuzione avviata tra Algeria e Italia sulla ZEE dalla prima istituita, anzi, l'ha sempre ricordato in tweet, interviste e nel testo dell'interrogazione da lui presentata alla Camera. Il motivo dei e dell'attenzione da lui riservata alla vicenda negli ultimi giorni \u00e8 dovuto al fatto che, come noto, il Premier Conte si \u00e8 recentemente recato in visita ad Algeri per incontrare il Primo ministro e il Presidente della Repubblica Algerina. In tale occasione, avrebbe potuto senz'altro discutere della questione in oggetto.", "lang": "it"}