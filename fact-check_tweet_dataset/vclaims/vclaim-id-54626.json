{"title": "Lekarze i eksperci: epidemii koronawirusa nie mo\u017cna zaprzeczy\u0107", "subtitle": "W sieci du\u017c\u0105 popularno\u015bci\u0105 cieszy si\u0119 informacja, wed\u0142ug kt\u00f3rej epidemia koronawirusa nie wyst\u0105pi\u0142a \u201eani w Polsce, ani w \u017cadnym innym kraju\u201d. To nieprawda. Wed\u0142ug oficjalnych danych z ca\u0142ego \u015bwiata, podliczonych przez \u015bwiatowe organizacje, pandemia pozbawi\u0142a \u017cycia ponad 627 tys. os\u00f3b.", "author": "sprawdzam.afp.com", "date": "2020-07-21T16:45:16+02:00", "vclaim_id": "vclaim-id-54626", "url": "https://sprawdzam.afp.com/lekarze-i-eksperci-epidemii-koronawirusa-nie-mozna-zaprzeczyc", "vclaim": "Lekarze i eksperci: epidemii koronawirusa nie mo\u017cna zaprzeczy\u0107\n\nW sieci du\u017c\u0105 popularno\u015bci\u0105 cieszy si\u0119 informacja, wed\u0142ug kt\u00f3rej epidemia koronawirusa nie wyst\u0105pi\u0142a \u201eani w Polsce, ani w \u017cadnym innym kraju\u201d. To nieprawda. Wed\u0142ug oficjalnych danych z ca\u0142ego \u015bwiata, podliczonych przez \u015bwiatowe organizacje, pandemia pozbawi\u0142a \u017cycia ponad 627 tys. os\u00f3b.\n\nPost z informacj\u0105 pojawi\u0142 si\u0119 19 lipca. Nie ma epidemii ani pandemii koronawirusa. Ani w Polsce, ani w \u017cadnym innym kraju - czytamy w nim.\n\nMateria\u0142 uzyska\u0142 prawie 3 tys. udost\u0119pnie\u0144 i ponad 300 komentarzy, a przeczyta\u0142o go w ci\u0105gu czterech dni ponad 640 tys. u\u017cytkownik\u00f3w. Opublikowa\u0142a go Justyna Socha, publicystka tygodnika Warszawskiej Gazety i prezesk\u0119 og\u00f3lnopolskiego Stowarzyszenia Wiedzy o Szczepieniach STOP NOP, kt\u00f3re kwestionuje bezpiecze\u0144stwo szczepionek oraz zasad\u0119 ich obowi\u0105zkowo\u015bci.\n\nOpublikowany na Facebooku tekst opiera si\u0119 na wst\u0119pie do ksi\u0105\u017cki \u201eFa\u0142szywa pandemia - Krytyka naukowc\u00f3w i lekarzy\u201d. Ksi\u0105\u017ck\u0119 tydzie\u0144 temu wr\u0119czy\u0142 wicemarsza\u0142kowi Sejmu Ryszardowi Terleckiemu pose\u0142 Konfederacji Grzegorz Braun.\n\nJest to zbi\u00f3r tekst\u00f3w ekspert\u00f3w z ca\u0142ego \u015bwiata, w tym znanych autorytet\u00f3w. To m.in. Klaus P\u00fcschel, dyrektor Instytutu Medycyny S\u0105dowej w centrum medycznym Eppendorf Uniwersytetu w Hamburgu. To tak\u017ce profesor John Ioannidis, dyrektor O\u015brodka medycyny prewencyjnej na Uniwersytecie Stanford.\n\nJednak nie posuwaj\u0105 si\u0119 oni wcale do takich wniosk\u00f3w jak autor przedmowy - dr Mariusz B\u0142ochowiak, z wykszta\u0142cenia fizyk i prezes fundacji wydaj\u0105cej miesi\u0119cznik \u201eEgzorcysta\u201d.\n\n- Zdaj\u0119 sobie spraw\u0119, \u017ce teza o braku pandemii mo\u017ce brzmie\u0107 dla niekt\u00f3rych zupe\u0142nie niewiarygodnie i rodzi\u0107 dysonans poznawczy, ale ka\u017cdy z czytelnik\u00f3w powinien zada\u0107 sobie pytanie, czy wierzy niezale\u017cnym i odwa\u017cnym naukowcom, pomi\u0119dzy kt\u00f3rymi s\u0105 r\u00f3wnie\u017c \u015bwiatowej klasy specjali\u015bci i przedstawianym przez nich danym naukowym, czy rz\u0105dowi, politykom i ich anonimowym \u201eekspertom\u201d - pisze Mariusz B\u0142ochowiak.\n\nCytowani w po\u015bcie naukowcy s\u0105 dalecy od tezy, wed\u0142ug kt\u00f3rej pandemia koronawirusa nie istnieje. W opublikowanym 5 czerwca artykule w International Journal of Legal Medecine, napisanym wsp\u00f3lnie z Janem P. Sperhake, dr P\u00fcschel stwierdza jasno, \u017ce w grudniu 2019 r., rozprzestrzenienie nowego koronawirusa SARS-CoV-2 zacz\u0119\u0142o si\u0119 w Hubei, w Chinach, a od tej pory rozwin\u0119\u0142a si\u0119 katastrofalna \u015bwiatowa pandemia, kt\u00f3ra oddzia\u0142ywuje w bardzo wysokim stopniu na \u017cycie spolecze\u0144stwa i sfer\u0119 publiczn\u0119 oraz prowadzi do przeci\u0105\u017cenia s\u0142u\u017cby zdrowia w wielu krajach.\n\nWypowiedzi dr. P\u00fcschela by\u0142y nieraz przeinaczane w mediach. Walcz\u0105cy z fa\u0142szywymi informacjami niemiecki portal Correctiv wykaza\u0142, \u017ce nie m\u00f3wi\u0142 on, i\u017c nigdy zdrowy czlowiek nie umar\u0142 na koronawirusa.\n\nDr Ioannidis w wielu swoich wypowiedziach m\u00f3wi\u0142 o badaniach nad epidemi\u0105 Covid-19. W \u017cadnej nie znale\u017ali\u015bmy zaprzeczenia jej istnienia. Ameryka\u0144ski epidemiolog podkre\u015bla tylko, \u017ce wed\u0142ug jego bada\u0144, liczba zaka\u017conych bez objaw\u00f3w jest znacznie wi\u0119ksza ni\u017c si\u0119 my\u015bli, a wi\u0119c \u015bmiertelno\u015b\u0107 nie jest tak wysoka jak og\u00f3lnie przyj\u0119to, i ostrzega przed niedostateczn\u0105 ochron\u0105 szpitali i dom\u00f3w opieki, kt\u00f3re s\u0105, w jego oczach, gro\u017anymi rozsadnikami choroby.\n\nEpidemiolog potwierdzi\u0142 nam swoje stanowisko odpowiadaj\u0105c na naszego maila, z kt\u00f3rego dowiedzia\u0142 si\u0119 o polskiej hipotezie neguj\u0105cej pandemi\u0119. - Obawiam si\u0119, \u017ce moje stanowisko zosta\u0142o przeinaczone. Uwa\u017cam, \u017ce ograniczenia zwi\u0105zane z koronawirusem mog\u0105 mie\u0107 bardzo powa\u017cne skutki, ale nigdy nie powiedzia\u0142em, \u017ce Covid-19 nie istnieje. Pandemia nie jest wymys\u0142em \u201erz\u0105d\u00f3w, polityk\u00f3w i ich anonimowych ekspert\u00f3w\u201d. To rzeczywisto\u015b\u0107 - napisa\u0142.\n\n- Tak, pandemia i jej skutki, jak i skutki \u015brodk\u00f3w zastosowanych, \u017ceby j\u0105 powstrzyma\u0107, mog\u0105 spowodowa\u0107 wiele zgon\u00f3w i wiele szk\u00f3d - doda\u0142 John Ioannidis.\n\nKilkaset publikacji, tekst\u00f3w i film\u00f3w przekazuj\u0105cych fa\u0142szywe tre\u015bci o pandemii - niekt\u00f3re posuwaj\u0105 si\u0119 do zaprzeczenia jej pojawienia lub zasi\u0119gu, czy przypisuj\u0105 jej powstanie jakiemu\u015b og\u00f3lno\u015bwiatowym spiskowi - zosta\u0142y ju\u017c zweryfikowane przez AFP.\n\nWed\u0142ug oficjalnych danych z ca\u0142ego \u015bwiata, podliczonych przez Agence France-Presse 23 lipca, pandemia pozbawi\u0142a \u017cycia ponad 627 tys. os\u00f3b, a ponad 15 milion\u00f3w zosta\u0142o zaka\u017conych. Podobna informacja zosta\u0142a przekazana tak\u017ce przez \u015awiatow\u0105 Organizacj\u0119 Zdrowia (WHO) oraz ameryka\u0144ski uniwersytet Johnsa Hopkinsa. W Polsce ministerstwo zdrowia odnotowa\u0142o ponad 1,6 tys. zgon\u00f3w i ponad 41 tys.przypadk\u00f3w zaka\u017ce\u0144.", "lang": "pl"}