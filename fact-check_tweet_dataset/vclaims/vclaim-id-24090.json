{"title": "I giovani muoiono soprattuto per incidenti stradali, ma sempre meno", "subtitle": "", "author": "pagellapolitica.it", "date": null, "vclaim_id": "vclaim-id-24090", "url": "https://pagellapolitica.it/dichiarazioni/8348/i-giovani-muoiono-soprattuto-per-incidenti-stradali-ma-sempre-meno", "vclaim": "Nel 2016, i morti totali nel nostro Paese sono stati 618.083, di cui 6.239 avevano un\u2019et\u00e0 compresa tra gli 0 e i 34 anni. Di che cosa sono morti?\n\nTra i 1.535 giovani morti in quell\u2019anno con un\u2019et\u00e0 compresa tra i 15 e i 24 anni, la prima causa di decesso (818 morti, il 53,2 per cento sul totale in questa fascia) sono state le \u00abcause esterne di traumatismo e avvelenamento\u00bb.\n\nUn\u2019espressione un po\u2019 vaga, che al suo interno per\u00f2 contiene la categoria dei decessi per \u00abaccidenti\u00bb (618), con la sottocategoria \u00abaccidenti di trasporto\u00bb, che \u00e8 quella che ci interessa. Quest\u2019ultimi sono stati 460, cio\u00e8 il 29,9 per cento delle morti totali avvenute tra i 15 e i 24 anni.\n\nTra i 4.117 giovani morti nel 2016 con un\u2019et\u00e0 compresa tra i 15 e 34 anni, il 46,7 per cento (1.925) \u00e8 morto per \u00abcause esterne di traumatismo e avvelenamento\u00bb, di cui 1.735 per incidenti di vario tipo, e nello specifico 1.343 per incidenti stradali (32,6 per cento). Anche in questo caso, si tratta della prima causa di morte.\n\nLe statistiche sui morti e i feriti in incidenti stradali, rispetto a quelli sulle cause di morte in generale, sono pi\u00f9 aggiornate ma sono raccolte dall\u2019Istat con una metodologia differente, che quindi non permette un confronto puntuale.\n\nDue anni fa \u2013 secondo il rapporto Istat pubblicato il 23 luglio 2018 \u2013 i morti sulla strada sono stati 3.378, con un aumento del 2,9 per cento (+95 unit\u00e0) rispetto al 2016. Tra questi, quelli con un\u2019et\u00e0 compresa tra i 15 e i 24 anni sono stati 374 (mancano invece dati aggregati per la fascia d\u2019et\u00e0 15-34).\n\nConsiderando tutte le et\u00e0, ci sono stati 55,8 morti per milione di abitanti. Tra i 20-24 anni e i 25-29 anni, invece, questo dato \u00e8 superiore alla media, attestandosi in entrambe le fasce a 77,2 morti ogni milione di abitanti.\n\nTra le statistiche, \u00e8 possibile poi scoprire che \u201cruolo\u201d avevano i deceduti. Dei 374 morti per incidente in et\u00e0 compresa tra i 15 e i 24 anni, 248 \u2013 il 66,3 per cento \u2013 erano alla guida del mezzo (di cui 225 maschi); 103 erano passeggeri e 23 pedoni.\n\nNel 2010, i morti per incidenti stradali con un\u2019et\u00e0 tra i 15 e i 24 anni erano stati 668, il 44 per cento in pi\u00f9 rispetto ai dati di sette anni dopo [2]. Nel 2014 i decessi erano stati 439, un numero calato seppur di poco fino al 2016, con 418 morti.\n\nQuesto \u00e8 vero sia tra chi ha 15-24 anni d\u2019et\u00e0 (in questa fascia il 29,9 per cento \u00e8 infatti morto sulla strada) sia tra chi ha 15-34 anni d\u2019et\u00e0 (dove i decessi per incidenti stradali sono stati il 32,6 per cento sul totale in questa fascia).\n\n\u00c8 anche vero, per\u00f2, che negli ultimi anni si \u00e8 assistito a una riduzione dei giovani morti (15-24 anni) per incidenti stradali. Nel 2010 erano stati 668, contro i 374 del 2017.", "lang": "it"}