{"title": "Misvisende at Solberg-regjeringen har flyttet langt flere arbeidsplasser fra Oslo enn de r\u00f8dgr\u00f8nne", "subtitle": "Sanner ser bort fra 770 arbeidsplasser som skal flyttes til \u00c5s.", "author": "www.faktisk.no", "date": null, "vclaim_id": "vclaim-id-13063", "url": "https://www.faktisk.no/faktasjekker/rKb/misvisende-at-solberg-regjeringen-har-flyttet-langt-flere-arbeidsplasser-fra-oslo-enn-de-rodgronne", "vclaim": "Helt siden Kjell Magne Bondevik (KrF) var statsminister, har norske regjeringer v\u00e6rt opptatt av \u00e5 flytte statlige arbeidsplasser ut av Oslo. Ogs\u00e5 ved etablering av nye statlige virksomheter, har skiftende regjeringer \u00f8nsket \u00e5 gj\u00f8re det utenfor hovedstaden.\n\n7. mars brakte Stavanger Aftenblad nyheten om at seks statlige arbeidsplasser skal flyttes fra Oslo til Stavanger. Kunnskaps- og integreringsminister Jan Tore Sanner (H) delte artikkelen p\u00e5 sin Facebook-side med f\u00f8lgende tekst:\n\nSenterpartiet er i st\u00f8rre grad enn H\u00f8yre, kjent for \u00e5 v\u00e6re opptatt av distriktene. Dessuten satt Sp i regjering i \u00e5tte \u00e5r, mens H\u00f8yre forel\u00f8pig bare har sittet i fem og et halvt \u00e5r. Stemmer det at Solberg-regjeringen har flyttet langt flere statlige arbeidsplasser ut av Oslo enn det Sp fikk til i sin regjeringstid?\n\nN\u00e5r Faktisk.no ber Sanner om dokumentasjon for p\u00e5standen, er det hans politiske r\u00e5dgiver, Maria Kristine G\u00f6thner, som svarer p\u00e5 vegne av statsr\u00e5den. Hun viser til tall fra Kommunal- og moderniseringsdepartementet, hvor Sanner var minister i perioden 2013\u201317.\n\n\u2013 De r\u00f8dgr\u00f8nne flyttet ut 561 arbeidsplasser p\u00e5 \u00e5tte \u00e5r fra arbeidsmarkedsregionen Oslo. I tillegg ble 770 arbeidsplasser vedtatt flyttet fra Veterin\u00e6rinstituttet og Veterin\u00e6rh\u00f8yskolen i Oslo til \u00c5s, som er innenfor arbeidsmarkedsregionen Oslo. Perioden det vises til er 2005\u20132013, skriver G\u00f6thner i en e-post.\n\n\u2013 Til sammenligning har regjeringen Solberg vedtatt at godt over 800 arbeidsplasser skal flyttes ut av Oslo, i perioden 2013\u20132019.\n\n\u2013 N\u00e5r vi skriver flyttet ut, gjelder dette b\u00e5de flyttet ut eller nyetablerte, og det er brukt likt for periodene som er sammenlignet.\n\nI Facebook-innlegget skriver imidlertid Sanner ingenting om nyetablerte arbeidsplasser, men bare om arbeidsplasser som er flyttet fra Oslo. I denne faktasjekken vil vi derfor legge utflytting av arbeidsplasser til grunn.\n\nI en tidligere faktasjekk har vi sett p\u00e5 hvilken regjering som var best p\u00e5 etablering av nye statlige arbeidsplasser utenfor Oslo:\n\nFaktisk.no har f\u00e5tt en oppdatert liste over vedtatte utflyttinger og nyetableringer utenfor Oslo av Kommunal- og moderniseringsdepartementet. Den viser at:\n\u2022 Den r\u00f8dgr\u00f8nne regjeringen, som Sp var en del av, vedtok \u00e5 flytte ut 1111 arbeidsplasser, mens 260 nye arbeidplasser ble vedtatt etablert utenfor Oslo.\n\u2022 Solberg-regjeringen har s\u00e5 langt vedtatt utflytting av 404 arbeidsplasser og nyetablering av 464 arbeidsplasser utenfor Oslo.\n\nSom tidligere nevnt, velger vi i denne faktasjekken \u00e5 se bort fra nyetableringer siden Sanner i sin Facebook-post skrev om flytting av statlige arbeidsplasser. Vi forholder oss til arbeidsplasser som er vedtatt flyttet, noe som betyr at flyttingen ikke n\u00f8dvendigvis er gjennomf\u00f8rt enda.\n\nSanner utelukker i sitt regnestykke utflyttingen av 770 arbeidsplasser p\u00e5 Veterin\u00e6rh\u00f8gskolen og Veterin\u00e6rinstituttet til \u00c5s fordi dette ligger innenfor arbeidsmarkedsregionen Oslo. Regjeringen bruker i noen tilfeller bo- og arbeidsmarkedsregioner (BA-regioner) n\u00e5r de skal utforme politikk.\n\nNorge er inndelt i 160 slike regioner, som tar utgangspunkt i arbeidspendling, og gir rimelige grenser for st\u00f8rrelse og innhold i det arbeidsmarkedet som b\u00e5de personer og bedrifter reelt benytter seg av. Oslo er i samme BA-region som Akershus og deler av Buskerud, \u00d8stfold og Oppland.\n\nLegger man arbeidsmarkedsregionen Oslo til grunn, kunne Sanner ogs\u00e5 sett bort fra flyttingen av 40 andre arbeidsplasser. Den r\u00f8dgr\u00f8nne regjeringen vedtok \u00e5 flytte 40 ansatte i Kriminalomsorgens sentrale forvaltning fra Oslo til Lillestr\u00f8m.\n\nOm man tar med disse 810 arbeidsplassene eller ikke, er helt avgj\u00f8rende for konklusjonen i denne faktasjekken.\n\nHvis man inkluderer de 810 arbeidsplassene som den r\u00f8dgr\u00f8nne regjeringen vedtok \u00e5 flytte til \u00c5s og Lillestr\u00f8m, er p\u00e5standen til Sanner feil. Da flyttet Senterpartiet langt flere arbeidsplasser ut av Oslo enn det Sanners regjering har gjort.\n\nVelger man \u00e5 utelukke de 810 arbeidsplassene fordi de ligger i Oslos arbeidsmarkedsregion, er Sanners p\u00e5stand riktig. Da har Solberg-regjeringen flyttet flere statlige arbeidsplasser ut av Oslo enn det Sp fikk til i regjering.\n\nP\u00e5standen vi faktasjekker er \u00abvi har allerede flyttet langt flere arbeidsplasser fra Oslo enn Sp fikk til p\u00e5 sine 8 \u00e5r i regjering\u00bb. Etterlatt inntrykk er at Solberg-regjeringen har flyttet langt flere arbeidsplasser ut av hovedstaden enn det den r\u00f8dgr\u00f8nne regjeringen fikk til.\n\n\u00c5s, hvor Veterin\u00e6rinstituttet og Veterin\u00e6rh\u00f8gskolen skal flytte til i mai 2020, ligger i Akershus. Det samme gj\u00f8r Lillestr\u00f8m, hvor Kriminalomsorgens sentrale forvaltning skal ligge. Disse 810 arbeidsplassene er alts\u00e5 vedtatt flyttet ut av Oslo kommune.\n\nDermed er p\u00e5standen til Sanner misvisende. Den r\u00f8dgr\u00f8nne regjeringen, som Sp var en del av, vedtok \u00e5 flytte ut 1111 statlige arbeidsplasser fra Oslo. Solberg-regjeringen har s\u00e5 langt vedtatt \u00e5 flytte ut 404 arbeidsplasser.\n\u2022 Den r\u00f8dgr\u00f8nne regjeringen vedtok \u00e5 flytte ut 1111 statlige arbeidsplasser fra Oslo i perioden 2005\u201313.\n\u2022 Solberg-regjeringen har s\u00e5 langt vedtatt \u00e5 flytte ut 404 arbeidsplasser, if\u00f8lge en oversikt fra Kommunal- og moderniseringsdepartementet.\n\u2022 Kunnskaps- og integreringsminister Jan Tore Sanner mener likevel at hans regjering har flyttet ut flest arbeidsplasser.\n\u2022 Det er fordi han trekker fra 770 arbeidsplasser som den r\u00f8dgr\u00f8nne regjeringen vedtok \u00e5 flytte fra Oslo til \u00c5s i Akershus.\n\u2022 \u00c5s tilh\u00f8rer if\u00f8lge Sanner Oslos arbeidsmarkedsregion, og b\u00f8r derfor ikke v\u00e6re med i regnestykket.\n\u2022 I Facebook-innlegget skrev Sanner \u00abOslo\u00bb, noe de fleste vil forst\u00e5 som Oslo kommune. Faktisk.no har derfor valgt \u00e5 ta med arbeidsplassene som den r\u00f8dgr\u00f8nne regjeringen vedtok \u00e5 flytte fra Oslo til \u00c5s og Lillestr\u00f8m. Dermed blir Sanners p\u00e5stand misvisende.", "lang": "no"}