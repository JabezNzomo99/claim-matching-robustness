{"title": "Nei, Oslo Frp \u00f8nsker ikke et forbud mot el-sparkesykler", "subtitle": "Lokalpartiet har ikke vedtatt \u00e5 g\u00e5 inn for et forbud, og de har heller ikke kommet med forslag om dette i bystyret.", "author": "www.faktisk.no", "date": null, "vclaim_id": "vclaim-id-18819", "url": "https://www.faktisk.no/faktasjekker/K5J/nei-oslo-frp-onsker-ikke-et-forbud-mot-el-sparkesykler", "vclaim": "Helt siden et stort antall elektriske sparkesykler dukket opp i Oslos gater f\u00f8r sommeren, har de blitt heftig diskutert. Mens regjeringen har gjort det klart at det ikke er aktuelt \u00e5 forby sparkesyklene, har lokalpolitikere i flere byer fors\u00f8kt \u00e5 finne m\u00e5ter \u00e5 regulere bruken p\u00e5.\n\nBlant dem som har innvendinger mot sparkesyklene, er byr\u00e5d for milj\u00f8 og samferdsel, Lan Marie Nguyen Berg. Hun er ogs\u00e5 1. kandidat for MDG ved kommunevalget.\n\n13. august delte Berg en artikkel fra ABC Nyheter p\u00e5 Facebook. I artikkelen uttrykker Blindeforbundet og Trygg Trafikk bekymring for et \u00f8kende antall ulykker med el-sparkesykler. Til sine dr\u00f8yt 15 000 Facebook-f\u00f8lgere skriver Berg:\n\nBerg hevder alts\u00e5 at det er en motsetning mellom hva Frp mener i regjering, og hva de mener lokalt i Oslo. Facebook-innlegget hennes fikk nesten 600 reaksjoner og over 100 kommentarer.\n\nEr det riktig at Oslo Frp \u00f8nsker et totalforbud mot el-sparkesykler? Det skal vi finne ut i denne faktasjekken.\n\nN\u00e5r Faktisk.no sp\u00f8r om dokumentasjon for p\u00e5standen, sender Bergs byr\u00e5dssekret\u00e6r, Sindre Buchanan (MDG), lenke til en artikkel i VG. Artikkelen er fra april 2019 og har tittelen:\n\nBakgrunnen for artikkelen var at flere blinde og svaksynte if\u00f8lge Blindeforbundet hadde blitt p\u00e5kj\u00f8rt av el-sparkesykler p\u00e5 fortauet i Oslo. F\u00f8rstekandidat for Oslo Frp, Aina Stenersen, er intervjuet i saken.\n\nStenersen er ikke direkte sitert p\u00e5 at Frp skal vurdere et forbud. VG skriver likevel at:\n\nSamme dag som VG publiserte sin artikkel, skrev ogs\u00e5 Dagbladet om de omstridte sparkesyklene. Mens VGs tittel var \u00abFrp skal vurdere forbud mot elektriske sparkesykler\u00bb, var tittelen i Dagbladet:\n\nI en oppf\u00f8lgingssak skrev VG at samferdselsministeren mente det var uaktuelt \u00e5 forby elektriske sparkesykler. I denne artikkelen er Stenersen sitert p\u00e5 f\u00f8lgende:\n\nLan Marie Nguyen Berg baserer alts\u00e5 p\u00e5standen sin om at Oslo Frp \u00f8nsker et totalforbud mot el-sparkesykler, p\u00e5 en fire m\u00e5neder gammel VG-artikkel. I artikkelen st\u00e5r det at Oslo Frp skal vurdere et forbud, ikke at de \u00f8nsker \u00e5 g\u00e5 inn for det.\n\nStenersen er i artikkelen ikke direkte sitert p\u00e5 at hun \u00f8nsker et forbud, men presiserer tvert imot at hun ikke \u00f8nsker \u00e5 forby sparkesyklene. Overfor Faktisk.no avviser hun at Oslo Frp vil ha et forbud:\n\n\u2013 Vi i Oslo Frp har aldri vurdert noe forbud mot el-sparkesykler i byen v\u00e5r. Verken n\u00e5 eller da syklene kom i v\u00e5res, skriver Stenersen i en SMS til Faktisk.no.\n\nKonfrontert med innholdet i VG-artikkelen, viser Stenersen til en artikkel Nettavisen publiserte dagen etter at VG skrev at \u00abFrp skal vurdere forbud mot sparkesykler\u00bb. I artikkelen hevder Stenersen at hun er feilsitert av VG. Nettavisen gjengir et Facebook-innlegg, hvor Stenersen skriver:\n\nVG avviser at de har feilsitert Stenersen:\n\n\u2013 Hun ble ikke feilsitert, men kontaktet oss etter at saken var publisert og ba om at sitatene hennes ble moderert. Det valgte vi \u00e5 etterkomme, skriver nyhetssjef i VG, Eva-Therese Loo Gr\u00f8ttum, i en e-post.\n\nTone E. Ims Larssen er leder i Oslo Frp. Hun avviser at et forbud mot el-sparkesykler i hele tatt har blitt diskutert i lokalpartiet.\n\n\u2013 Et forbud har aldri blitt diskutert eller foresl\u00e5tt. Det er bare tull! sier Larssen til Faktisk.no.\n\n\u2013 Men vi har diskutert hvordan vi bedre kan ivareta blinde og andre som kan ha problemer med el-sparkesyklene. Da vi h\u00f8rte at flere blinde hadde blitt p\u00e5kj\u00f8rt, var det en selvf\u00f8lge for oss \u00e5 diskutere dette.\n\nDet eksisterer alts\u00e5 ikke noe vedtak om at Oslo Frp g\u00e5r inn for et totalforbud mot el-sparkesykler. If\u00f8lge Oslo kommunes hjemmeside, har Frp heller ikke fremmet forslag i bystyret om et slikt forbud.\n\u2022 Det er ikke riktig at Oslo Frp \u00f8nsker et totalforbud mot elektriske sparkesykler.\n\u2022 Partiets 1. kandidat, Aina Stenersen, avviser at Oslo Frp noen gang har vurdert et slikt forbud.\n\u2022 Hun mener seg feilsitert i VG-artikkelen som Lan Marie Nguyen Berg bruker som dokumentasjon for p\u00e5standen. VG avviser at Stenersen er feilsitert.\n\u2022 I artikkelen st\u00e5r det uansett at Oslo Frp vil vurdere et forbud, ikke at de har vedtatt \u00e5 g\u00e5 inn for et forbud.\n\u2022 Ogs\u00e5 leder i Oslo Frp, Tone E. Ims Larssen, avviser at et forbud mot el-sparkesykler har blitt diskutert i partiet.", "lang": "no"}