{"title": "Meno si lavora... pi\u00f9 si lavora?", "subtitle": "", "author": "pagellapolitica.it", "date": null, "vclaim_id": "vclaim-id-14787", "url": "https://pagellapolitica.it/dichiarazioni/8254/meno-si-lavora-piu-si-lavora", "vclaim": "L\u201911 aprile, il sottosegretario al Lavoro Claudio Cominardi (M5s) ha scritto su Facebook che in Italia si lavora circa 1.800 ore all\u2019anno, mentre in Francia e in Germania 240 e 350 ore in meno. Questi due Paesi hanno meno disoccupazione del nostro, nota Cominardi: aggiungendo che la riduzione dell\u2019orario di lavoro in Italia \u00e8 una \u00abquestione estremamente seria\u00bb.\n\nSecondo i dati dell'Organizzazione per la cooperazione e lo sviluppo economico (Ocse), nel 2017 in Italia le ore effettivamente lavorate per lavoratore sono state in media 1.723 ore nel corso dell\u2019anno, contro le 1.514 ore dei colleghi francesi e le 1.356 ore di quelli tedeschi. La differenza tra il nostro Paese e la Francia \u00e8 dunque di 209 ore, mentre quella con la Germania di 367. La media Ocse \u00e8 invece di 1.746 ore annue lavorate per lavoratore.\n\nDieci anni fa, in tutti e tre i Paesi si lavorava pi\u00f9 di oggi. Nel 2007, infatti, le ore lavorate in Italia erano 1.818,2 (quasi 100 in pi\u00f9 di oggi), 1.530 in Francia e 1.424,4 in Germania.\n\nNel 2017, secondo i dati Ocse, in Grecia \u2013 ultima in classifica in Europa \u2013 si sono lavorate 1.956 ore. Ma almeno altri cinque Paesi europei hanno lavorato pi\u00f9 ore rispetto al nostro: Islanda (1.858 ore), Polonia (1.815 ore), Estonia (1.792 ore), Repubblica Ceca (1.776 ore), Ungheria (1.740 ore), Irlanda (1.730 ore) e Portogallo (1.727).\n\nL\u2019economista Carlo Dell\u2019Aringa, intervistato da a giugno 2018, ha evidenziato che in Italia il trend di riduzione delle ore annue lavorate \u00e8 motivato principalmente da scelte di necessit\u00e0: negli anni \u00e8 stato pi\u00f9 semplice per gli italiani trovare un lavoro stagionale e flessibile piuttosto che un\u2019occupazione a tempo pieno.\n\nSecondo Dell\u2019Aringa, poi, molte ore di lavoro non si traducono automaticamente in maggiore produttivit\u00e0. L\u2019Italia si trova, come abbiamo visto, tra Paesi Ocse che hanno un alto numero medio di ore lavorate durante l\u2019anno, ma, per quanto riguarda la produttivit\u00e0, \u00e8 in una fase di stallo. Al contrario la Germania, pur essendo tra i Paesi europei con meno ore di lavoro, \u00e8 tra quelli con una migliore produttivit\u00e0.\n\nProprio pensando al confronto tra l\u2019Italia e la Germania, Dell\u2019Aringa ha inoltre spiegato che il modello tedesco della riduzione delle ore di lavoro \u00e8 difficilmente applicabile nel nostro Paese. Visto l\u2019alto numero di piccole imprese che si trovano in Italia, la flessibilit\u00e0 dell\u2019orario di lavoro rischierebbe di portare a problemi di gestione: \u00abLa riduzione d\u2019orario di un dipendenti finirebbe sulle spalle dei colleghi, a meno che non vi sia una seria pianificazione dei compiti e una gestione manageriale, che spesso manca\u00bb.\n\nSecondo i dati Eurostat pi\u00f9 recenti, a febbraio 2019 l\u2019Italia ha registrato un tasso di disoccupazione del 10,9 per cento. Peggio di noi hanno fatto solo la Spagna (13,9 per cento) e la Grecia (18 per cento). Francia e Germania invece hanno un tasso di disoccupazione pi\u00f9 basso rispetto a quello italiano, pari rispettivamente all\u20198,8 per cento e al 3,1 per cento.\n\nNel suo post su Facebook, Cominardi mette in relazione le ore lavorate con l\u2019occupazione, suggerendo l\u2019idea che, se si abbassassero le prime, aumenterebbe di conseguenza la seconda. E Paesi come Francia e Germania ne sarebbero una dimostrazione. Cominardi scrive che il miglioramento dei processi produttivi e dell\u2019organizzazione del lavoro porter\u00e0 a \u00abridurre l\u2019orario di lavoro\u00bb e a \u00abredistribuirlo puntando alla piena occupazione\u00bb.\n\nQuesta ipotesi \u00e8 stata di recente portata all\u2019attenzione del dibattito pubblico anche dal nuovo presidente dell\u2019Inps Pasquale Tridico, che il 10 aprile scorso \u2013 durante una lezione all\u2019universit\u00e0 \u201cLa Sapienza\u201d di Roma \u2013 ha detto che la riduzione dell\u2019orario di lavoro pu\u00f2 essere una \u00ableva per ridistribuire ricchezza e aumentare l\u2019occupazione\u00bb.\n\nSebbene questa opzione non sia attualmente sul tavolo di governo, ministri come Luigi Di Maio e membri dell\u2019opposizione, come Maurizio Martina del Partito democratico, hanno espresso interesse ad approfondire questo argomento in Parlamento.\n\nCome spiegano gli economisti Batut, Garnero e Tondini in un recente articolo su , gli studi empirici su esperienze europee \u00abnon sembrano suggerire che ridurre le ore di lavoro porti ad aumenti dell\u2019occupazione\u00bb. Benefici diretti sono stati per\u00f2 registrati sulla crescita della produttivit\u00e0 e del benessere dei lavoratori, con effetti duraturi nel tempo.\n\nClaudio Cominardi (M5s) ha scritto su Facebook che gli italiani lavorano circa 1.800 ore all\u2019anno, meno soltanto della Grecia; 240 ore in pi\u00f9 rispetto alla Francia e 350 ore in pi\u00f9 rispetto alla Germania, due Paesi con una disoccupazione pi\u00f9 bassa della nostra. Il sottosegretario al ministero del Lavoro \u00e8 per\u00f2 impreciso, per almeno due motivi.\n\n\u00c8 vero che in Francia e Germania si lavora annualmente per meno ore (con una differenza di 209 ore nel primo caso e 367 nel secondo). Non \u00e8 invece vero che a livello europeo \u00absolo la Grecia riesce a fare peggio\u00bb dell\u2019Italia: ci sono infatti almeno altri sette Paesi europei che nel 2017 (ultimi dati disponibili) hanno lavorato per pi\u00f9 ore rispetto agli italiani.\n\nInfine, sebbene sia corretto dire che Francia e Germania registrano tassi di disoccupazione inferiori rispetto all\u2019Italia, questa correlazione non garantisce che a una riduzione delle ore di lavoro corrisponda anche una crescita dell\u2019occupazione, anche se ci sono altri effetti positivi registrati dagli studiosi.\n\n[1] Da un punto di vista metodologico, questo confronto \u00e8 basato su definizioni e fonti diverse e va quindi considerato con precauzione.", "lang": "it"}