{"title": "S\u00ec, il ministro Salvini \u00e8 (quasi) sempre assente in Europa", "subtitle": "", "author": "pagellapolitica.it", "date": null, "vclaim_id": "vclaim-id-22991", "url": "https://pagellapolitica.it/dichiarazioni/8306/si-il-ministro-salvini-e-quasi-sempre-assente-in-europa", "vclaim": "Secondo Marcucci, il ministro dell\u2019Interno sarebbe stato assente a sei riunioni su sette del Consiglio dell\u2019Ue per gli Affari interni, nonostante in questi incontri si discuta di migranti e rimpatri, di cui parla sempre Salvini.\n\nMa che cosa sono queste riunioni? \u00c8 vero che il leader leghista non vi ha (quasi) mai partecipato?\n\nAbbiamo verificato e Marcucci ha ragione.\n\nUna delle formazioni del Consiglio \u00e8 quella chiamata Giustizia e Affari interni (Gai), che si riunisce per discutere e votare, tra le altre cose, provvedimenti riguardanti l\u2019immigrazione, la lotta al terrorismo e il contrasto alla criminalit\u00e0 organizzata. Per ogni Paese, il ministro competente \u00e8 quello dell\u2019Interno (o il rispettivo sottosegretario/rappresentante governativo).\n\nDal 1\u00b0 giugno 2018, giorno in cui si \u00e8 insediato il governo Conte, il calendario ufficiale del Consiglio Ue mostra che si sono tenute cinque riunioni formali (4-5 giugno 2018; 11-12 ottobre 2018; 6-7 dicembre 2018; 7-8 marzo 2019; 6-7 giugno 2019) e due informali (12-13 luglio 2018 e 6-8 febbraio 2019). Quest\u2019ultime sono incontri tenuti per favorire il dibattito e far nascere intese fra i ministri competenti per gli Affari interni.\n\nIl leader leghista non \u00e8 mai stato dunque presente ad alcuna riunione formale del Consiglio Gai e non ha quindi mai espresso \u2013 di persona \u2013 alcun voto in sede decisionale.\n\nAllo stesso tempo, le posizioni e gli interessi del governo italiano erano sostenuti dal sottosegretario Molteni, membro a suo volta della Lega. Quindi, il fatto che il ministro non fosse presente non implica che le politiche del partito di Salvini relative all\u2019immigrazione e ai rimpatri non siano state rappresentate in sede europea.\n\nNei primi 7 incontri tenutosi dopo che Minniti \u00e8 diventato ministro (ossia dal 12 dicembre 2016) l\u2019attuale deputato del Pd \u00e8 stato presente a tre delle sette riunioni svolte (una formale e due informali).\n\nIl senatore del Pd Andrea Marcucci ha dichiarato che il ministro dell\u2019Interno Matteo Salvini \u00e8 stato assente a sei dei sette incontri del Consiglio dell\u2019Ue nella formazione Affari interni, in cui si discute, tra le altre cose, di immigrazione.\n\nMarcucci ha ragione: Salvini ha partecipato solo alla riunione informale di luglio 2018, con un tasso di assenza nelle riunioni formali pari al 100 per cento. Quello dei suoi colleghi europei \u00e8 stato in media del 33,6 per cento. Tra i grandi Paesi europei, anche Francia (0 su 5), Spagna (1 su 5) e Germania (2 su 5) sono sotto la media.\n\nIn conclusione, Salvini ha collezionato un numero molto elevato di assenze. Allo stesso tempo, ci\u00f2 non implica che le posizioni della Lega e del governo italiano non fossero rappresentate in sede di Consiglio dell\u2019Ue, dato che il sottosegretario Molteni \u00e8 sempre stato presente (salvo che in un\u2019occasione) alle riunioni tenutosi da quanto il governo \u00e8 entrato in carica.", "lang": "it"}