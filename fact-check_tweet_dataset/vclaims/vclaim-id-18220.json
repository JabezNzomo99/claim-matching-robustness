{"title": "Kt\u00f3re miejsce zajmuje Polska w rankingu o poczucie szcz\u0119\u015bcia przez dzieci w szkole?", "subtitle": "Kt\u00f3re miejsce zajmuje Polska w rankingu o\u00a0poczucie szcz\u0119\u015bcia przez\u00a0dzieci w\u00a0szkole? Sprawdzamy co na ten temat powiedzia\u0142a Katarzyna Lubnauer.", "author": "demagog.org.pl", "date": null, "vclaim_id": "vclaim-id-18220", "url": "https://demagog.org.pl/wypowiedzi/ktore-miejsce-zajmuje-polska-w-rankingu-o-poczucie-szczescia-przez-dzieci-w-szkole/", "vclaim": "Kt\u00f3re miejsce zajmuje Polska w rankingu o poczucie szcz\u0119\u015bcia przez dzieci w szkole?\n\nOrganizacja Wsp\u00f3\u0142pracy Gospodarczej i Rozwoju (OECD), kt\u00f3rej cz\u0142onkiem jest Polska, prowadzi cykliczny Program Mi\u0119dzynarodowej Oceny Umiej\u0119tno\u015bci Uczni\u00f3w (ang. Programme for International Student Assessment \u2013 PISA). W jego ramach co 3 lata odbywaj\u0105 si\u0119 testy sprawdzaj\u0105ce wiedz\u0119 i umiej\u0119tno\u015bci 15-letnich uczni\u00f3w w poszczeg\u00f3lnych krajach. Najnowsze dane z tego badania pochodz\u0105 z roku 2012. Raport z badania przeprowadzonego w roku 2015 ma zosta\u0107 opublikowany 6 grudnia 2016 roku. Katarzyna Lubnauer mia\u0142a bazowa\u0107 na danych z 2012 roku, o czym wspomnia\u0142a podczas rozmowy z Dominik\u0105 Wielowieysk\u0105.\n\nZgodnie z danymi PISA (tabela III.2.3a) Polska zajmuje 59. miejsce po\u015br\u00f3d 65 badanych pa\u0144stw je\u015bli chodzi o poczucie szcz\u0119\u015bcia przez uczni\u00f3w w szkole. Za szcz\u0119\u015bliwych w szkole uwa\u017ca si\u0119 68,4 % uczni\u00f3w z Polski. Gorzej pod tym wzgl\u0119dem wypadaj\u0105 uczniowie z \u0141otwy, Finlandii, Estonii, S\u0142owacji, Czech oraz Korei Po\u0142udniowej. \u015arednia dla pa\u0144stw OECD wynosi 79,8 %. Najbardziej szcz\u0119\u015bliwymi s\u0105 uczniowie z Indonezji (95,7 %), Albanii (94 %) oraz Peru (93,6%).", "lang": "pl"}