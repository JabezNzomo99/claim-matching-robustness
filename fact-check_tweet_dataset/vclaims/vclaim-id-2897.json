{"title": "Nei, dette er ikke Siv-Anette (21) fra Mj\u00f8ndalen som skal \u00e5pne \u00f8yenbryn-klinikk", "subtitle": "Denne \u2013 og alle andre saker fra Eavisa \u2013 er bare oppspinn.", "author": "www.faktisk.no", "date": null, "vclaim_id": "vclaim-id-2897", "url": "https://www.faktisk.no/faktasjekker/gNM/nei-dette-er-ikke-siv-anette-21-fra-mjondalen-som-skal-apne-oyenbryn-klinikk", "vclaim": "Slik starter en artikkel p\u00e5 Eavisa.com. Nettstedet oppgir \u00e5 ha cirka 800 000 bes\u00f8k hver m\u00e5ned, og omtaler seg selv som en \u00abunderholdningside med fokus p\u00e5 satire og humor\u00bb. I tillegg kommer Eavisa med en klar advarsel til leserne sine:\n\nDenne advarselen er det ikke alle som har f\u00e5tt med seg. I kommentarfeltet under artikkelen, er det flere som tror p\u00e5 historien om \u00abSiv-Anette\u00bb og lar seg irritere kraftig av den. S\u00e6rlig poenget om at hun skal ha f\u00e5tt 257 000 kroner av Nav for \u00e5 starte egen virksomhet, og at det var morens kj\u00e6reste som ordnet st\u00f8tten, ble d\u00e5rlig mottatt av enkelte:\n\nDa artikkelen ble delt i Facebook-gruppen \u00abVi som har f\u00e5tt nok av diktaturet p\u00e5 stortinget!\u00bb, var det ogs\u00e5 en del i kommentarfeltet som tok innholdet for god fisk:\n\nI begge kommentarfelter var det ogs\u00e5 mange som p\u00e5pekte at historien er oppdiktet, og at det Eavisa skriver ikke m\u00e5 tas alvorlig. N\u00e5r Faktisk.no likevel velger \u00e5 faktasjekke saken, er det fordi Eavisa av mange fortsatt blir oppfattet som et nettsted som formidler nyheter og ikke bare underholdning.\n\nDette har blitt problematisert flere ganger tidligere. I 2015 varslet for eksempel Eavisa om \u00abrekordmange tilfeller av slanger i toalettet\u00bb. If\u00f8lge Dagbladet var dette dagens mest delte sak, og generalsekret\u00e6ren i Norges Presseforbund omtalte den som \u00abviralt v\u00e5s\u00bb.\n\n\u00c5ret etter ble solariumsvanene til \u00abTurid (38) fra Halden\u00bb sv\u00e6rt omdiskutert. Halden Arbeiderblad kunne imidlertid opplyse dem som m\u00e5tte v\u00e6re i tvil om at saken var en ren bl\u00f8ff. If\u00f8lge avisen var \u00abTurid\u00bb i virkeligheten en amerikansk kvinne som gikk under kallenavnet \u00abTan Mom\u00bb, og som risikerte fengselsstraff for \u00e5 ha tatt med sin fem \u00e5r gamle datter i solarium.\n\nVil bare f\u00e5 folk til \u00e5 le\n\nBildet av det som skal v\u00e6re \u00abSiv-Anette fra Mj\u00f8ndalen\u00ab har blitt publisert en rekke ganger siden det f\u00f8rst dukket opp p\u00e5 nettet i 2011. Eavisa brukte det b\u00e5de i en artikkel i mars og i en annen artikkel i juni i \u00e5r. Det samme bildet har ogs\u00e5 versert i en rekke nettsaker om mislykkede \u00f8yenbryn og sminketabber.\n\nEavisa driftes av Fun Media Group AS. Daglig leder Joakim Elling Johansen sier til Faktisk.no at nettstedet gj\u00f8r hva det kan for ikke \u00e5 bli oppfattet som leverand\u00f8r av falske nyheter:\n\nIf\u00f8lge Johansen har eAvisa.com de siste fire \u00e5rene tatt betydelige grep for at leserne skal forst\u00e5 at det er humor, og ikke nyheter som formidles. Han viser til at alle saker merkes med enten \u00absatire\u00bb, \u00abhumor\u00bb eller \u00abironi\u00bb, og at advarselen referert tidligere i denne faktasjekken, ligger i bunnen av hver eneste side.\n\nJohansen viser til at andre medier ogs\u00e5 har omtalt sakene til Eavisa med humor, og at siden \u00abi all ydmykhet, er et relativt kjent humornettsted\u00bb. M\u00e5lsetningen til Eavisa er if\u00f8lge Johansen \u00e5 opprettholde posisjonen som Norges st\u00f8rste nettsted for humor og satire. Artiklene deles bare p\u00e5 dedikerte humorsider p\u00e5 Facebook, og Johansen mener det er vanskelig \u00e5 gj\u00f8re det enda klarere for leserne at det ikke er ekte nyheter som formidles:", "lang": "no"}