{"title": "Czy zaufanie do instytucji w Polsce spad\u0142o przez ostatnie 5 lat?", "subtitle": "Sprawdzamy wypowied\u017a Adama Sz\u0142apki. Czy zaufanie do instytucji publicznych w Polsce spad\u0142o przez ostatnie 5 lat? Zapoznaj si\u0119 z nasz\u0105 analiz\u0105.", "author": "demagog.org.pl", "date": null, "vclaim_id": "vclaim-id-59014", "url": "https://demagog.org.pl/wypowiedzi/czy-zaufanie-do-instytucji-w-polsce-spadlo-przez-ostatnie-5-lat/", "vclaim": "Czy zaufanie do instytucji w Polsce spad\u0142o przez ostatnie 5 lat?\n\nWypowied\u017a pos\u0142a Adama Sz\u0142apki uznajemy za fa\u0142szyw\u0105, poniewa\u017c zaufanie do wszystkich instytucji w Polsce nie spad\u0142o przez ostatnie 5 lat.\n\nPose\u0142 Adam Sz\u0142apka podczas wywiadu dla Tok.fm powiedzia\u0142, \u017ce przez ostatnie 5 lat generalnie zaufanie do wszelkich instytucji w Polsce drastycznie spad\u0142o. Wypowied\u017a pos\u0142a okaza\u0142a si\u0119 fa\u0142szywa.\n\nZ raportu CBOS na 2016 rok (raport przeprowadzany jest co 2 lata) wynika, \u017ce zaufanie do Rz\u0105du wynosi\u0142o 38%, do Sejmu i Senatu wynosi\u0142o 30%, do s\u0105d\u00f3w \u2013 45%, do UE \u2013 56%, do Wojska \u2013 79%, do Policji \u2013 65%, do W\u0142adz Lokalnych miast/gminy \u2013 64%, do Urz\u0119dnik\u00f3w administracji publicznej \u2013 50% (tabela na str 16).\n\nW analogicznym raporcie na 2020 rok zaufanie do Rz\u0105du wynosi 46% (wzrost o 8 p.p.), do Sejmu i Senatu \u2013 33% (wzrost o 3 p.p.), do UE \u2013 73% (wzrost o 17 p.p.), do Wojska \u2013 83% (wzrost o 4 p.p.), do Policji \u2013 71% (wzrost o 6 p.p.), do W\u0142adz Lokalnych miast/gminy \u2013 74% (wzrost o 10 p.p.), do Urz\u0119dnik\u00f3w administracji publicznej \u2013 61% (wzrost o 11 p.p.), spad\u0142o jedynie do s\u0105d\u00f3w i wynosi\u0142o 42% (spadek o 3 p.p.).\n\nR\u00f3wnie\u017c ocena pracy instytucji publicznych w roku 2015 by\u0142a ni\u017csza ni\u017c w 2020. W raporcie CBOS na 2015 rok (stan na wrzesie\u0144) dobrze prac\u0119 Sejmu ocenia\u0142o 20%, Senatu 23%, w\u0142adz samorz\u0105dowych \u2013 71%, ZUS \u2013 30%, NFZ \u2013 23%, Wojska \u2013 69%, Policji \u2013 69%, S\u0105d\u00f3w \u2013 27%, Trybuna\u0142u Konstytucyjnego \u2013 39%.\n\nW analogicznym raporcie na 2020 rok (stan na marzec) dobrze prac\u0119 Sejmu ocenia 37% (wzrost o 17 p.p.), Senatu 35% (wzrost o 12 p.p.), w\u0142adz samorz\u0105dowych \u2013 74% (wzrost o 3 p.p.), ZUS \u2013 53% (wzrost o 23 p.p.), NFZ \u2013 43% (wzrost o 20 p.p.), Wojska \u2013 72% (wzrost o 3 p.p.), Policji \u2013 80% (wzrost o 11 p.p.), S\u0105d\u00f3w \u2013 32% (wzrost o 5 p.p.). Zmniejszy\u0142a si\u0119 jedynie ocena pracy Trybuna\u0142u Konstytucyjnego i wynosi\u0142a 30% (spadek o 9 p.p.).\n\nNa podstawie tej analizy mo\u017cna uzna\u0107, \u017ce wypowied\u017a pos\u0142a Sz\u0142apki o tym, \u017ce w ostatnich pi\u0119ciu latach zaufanie do instytucji publicznych generalnie spad\u0142o jest fa\u0142szywa.", "lang": "pl"}