{"title": "La democrazia diretta migliora davvero l'economia?", "subtitle": "", "author": "pagellapolitica.it", "date": null, "vclaim_id": "vclaim-id-20794", "url": "https://pagellapolitica.it/dichiarazioni/8060/la-democrazia-diretta-migliora-davvero-leconomia", "vclaim": "\u00abL\u2019economia si pu\u00f2 muovere velocemente e meglio con la democrazia diretta, lo dimostrano le statistiche: nei Paesi dove i cittadini coinvolti attivamente l'apparato pubblico \u00e8 pi\u00f9 efficiente e i servizi pubblici costano il 20% in meno, il Pil pro capite \u00e8 maggiore in media del 5%, vi \u00e8 minor evasione fiscale e una minor corruzione percepita.\u00bb\n\nMa davvero i Paesi dove i cittadini sono coinvolti attivamente nella gestione della cosa pubblica hanno un\u2019economia che funziona meglio? I numeri riportati sono realmente \u201cdati di fatto\u201d, come sostiene Fraccaro?\n\nLa democrazia diretta \u00e8 una forma di governo in cui i cittadini esercitano direttamente il potere legislativo senza l\u2019intermediazione parlamentare, grazie a strumenti come i referendum e le iniziative popolari. Nella storia, dall\u2019antica Atene alla Comune di Parigi del 1871, sono rarissimi gli esempi di democrazia diretta \u201ctotale\u201d, cio\u00e8 che hanno di fatto sostituito una qualche forma di rappresentanza.\n\nA oggi, uno degli studi pi\u00f9 completi sul tema \u00e8 quello di David Altman, che nel 2011 ha pubblicato il libro . Altman ha analizzato gli esempi di democrazia diretta nel mondo, catalogando dodici meccanismi con cui i cittadini possono bloccare o proporre una nuova legge.\n\nLa Costituzione italiana prevede alcune forme di partecipazione diretta, come i referendum abrogativi (art. 75) e quelli costituzionali (art. 138). Inoltre, gli articoli 50 e 71 stabiliscono che i cittadini possono richiedere petizioni alle Camere e presentare disegni di legge al Parlamento.\n\nIn Italia si sono tenuti diversi referendum, a partire da quello sulla forma istituzionale - monarchia o repubblica - del 1946. Il referendum abrogativo \u00e8 stato normato solo nel 1970 e si \u00e8 svolto per la prima volta nel 1974, sulla legge sul divorzio. In totale, gli elettori italiani sono stati chiamati a votare su oltre 70 questioni.\n\nCom\u2019\u00e8 messo, in tema di democrazia diretta, il nostro Paese rispetto al resto del mondo? Qui c\u2019\u00e8 la prima sorpresa, perch\u00e9 l\u2019Italia non \u00e8 messa per niente male, almeno secondo alcuni dei ricercatori che si sono occupati del tema.\n\nNel 2007, gli studiosi Nadia Fiorino e Roberto Ricciuti hanno realizzato un indice per catalogare il diverso grado di \u201cdemocraticit\u00e0 diretta\u201d in 87 nazioni. In classifica, l\u2019Italia si piazza tra le seconde posizioni, e insieme a Paesi come la Danimarca e la Nuova Zelanda. In fondo alla graduatoria ci sono Paesi ritenuti poco democratici, come l\u2019Afghanistan, la Russia e la Cina.\n\nQuesto buon risultato \u00e8 confermato anche da uno studio del 2017 del gi\u00e0 citato David Altman, che riporta risultati simili: l\u2019Italia \u00e8 addirittura definita, insieme alla Svizzera, come \u201cl\u2019epicentro dei referendum e delle iniziative popolari\u201d nel mondo. Nonostante questo, il nuovo esecutivo potrebbe essere interessato a fare ancora di pi\u00f9, almeno stando ai programmi.\n\nCi viene in aiuto la Proposta di legge costituzionale n. 3124 del 19 maggio 2015, presentata da tutto il gruppo parlamentare del Movimento Cinque Stelle per modificare gli articoli 73, 75, 80 e 138 delle Costituzione. Nella proposta viene citata come riferimento bibliografico il libro del 2009 , di Bruno Kaufmann, Rolf B\u00fcchi e Nadja Braun. La pubblicazione, sostenuta dalle autorit\u00e0 svizzere, \u00e8 consultabile online, e contiene la probabile fonte dei numeri elencati dal ministro.\n\nNella stessa guida, il foglio tecnico 27, a pagina 195, entra nel dettaglio e descrive brevemente gli studi da cui Fraccaro ha preso i dati. Per quanto riguarda la maggiore efficienza dell\u2019apparato pubblico, la ricerca presa in esame risale al 1997 e venne curata da Lars Feld e Marcel Savioz. Un\u2019analisi comparativa sui 26 cantoni svizzeri, con dati dal 1982 al 1993, ha mostrato che il Pil pro capite \u00e8 pi\u00f9 alto del 5 per cento nei Cantoni con ampi diritti democratici diretti.\n\nInfine, per quanto riguarda il legame tra minore corruzione percepita e democrazia diretta, lo studio descritto \u2013 ma non citato nelle note \u2013 \u00e8 quello del 2003 di James Alt e David Lassen. In questo paper, i due ricercatori evidenziano che, negli Stati Uniti, gli stati con pi\u00f9 iniziative di democrazia diretta hanno livelli di corruzione percepita pi\u00f9 bassi rispetto agli altri.\n\nQuesti studi \u2013 alcuni di oltre vent'anni fa \u2013 prendono in considerazione per lo pi\u00f9 la Svizzera, Paese che ha un sistema politico unico al mondo. La letteratura sugli effetti della democrazia diretta sull\u2019economia e sul benessere di una nazione, in realt\u00e0, \u00e8 ampia, e contiene studi che invitano a una maggiore cautela vista la complessit\u00e0 del tema.\n\nAltri studi mettono in dubbio gli effetti positivi della democrazia diretta sull\u2019economia, almeno nell\u2019ordine di grandezza citato da Fraccaro. In una ricerca del 2009, Lorenz Blume e colleghi hanno evidenziato che Paesi con pi\u00f9 iniziative popolari spendono di pi\u00f9 e sono pi\u00f9 corrotti, rispetto a quelli con meno interventi di democrazia diretta. Un paper del 2008 arriva a una conclusione simile: la democrazia diretta sembra non aumentare l\u2019efficacia delle politiche di un Paese.\n\nPer quanto riguarda la partecipazione al voto, diversi studi mostrano che, paradossalmente, i cittadini tendono comunque a non presentarsi alle urne, anche con pi\u00f9 democrazia diretta. Questo \u00e8 ancora pi\u00f9 evidente negli esempi di democrazia diretta declinati al digitale. Nel libro del 2014 , il ricercatore Fabio Chiusi ha infatti evidenziato che il numero dei votanti online nelle piattaforme di partecipazione attiva \u00e8 molto basso rispetto a quello degli aventi diritto, e che il rischio di polarizzazione delle parti nel dibattito \u00e8 elevato.\n\nIl ministro Riccardo Fraccaro ha dichiarato che \u201ci servizi pubblici costano il 20% in meno, il Pil pro capite \u00e8 maggiore in media del 5%, vi \u00e8 minor evasione fiscale e una minor corruzione percepita\u201d nei Paesi con maggior democrazia diretta. La sua dichiarazione ha alcuni limiti importanti.\n\nIl primo \u00e8 quello di semplificare molto il concetto di democrazia diretta, creando una dicotomia tra \u201cPaesi con\u201d e \u201cPaesi senza\u201d strumenti di partecipazione pi\u00f9 attiva alla vita pubblica. Dall\u2019intervista, sembra che l\u2019Italia sia poco dotata di questi strumenti: ma uno dei maggiori esperti del tema ritiene anzi che il nostro Paese ne faccia ricorso molto pi\u00f9 di altri.", "lang": "it"}