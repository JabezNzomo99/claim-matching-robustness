{"title": "Davvero in Italia ci sono pi\u00f9 pensionati che lavoratori?", "subtitle": "Secondo Umberto Bossi, ci sono 23 milioni di pensionati che pesano su 22 milioni di lavoratori", "author": "www.agi.it", "date": "2018-06-29T10:32+0200", "vclaim_id": "vclaim-id-4369", "url": "https://www.agi.it/fact-checking/bossi_pensionati_lavoratori-4082334/news/2018-06-29/", "vclaim": "Intervistato da il Venerd\u00ec di Repubblica, Umberto Bossi ha dichiarato il 26 giugno: \u201cOggi il dramma del Paese \u00e8 che c\u2019\u00e8 poca gente che lavora. Ci sono 23 milioni di pensionati che pesano su 22 milioni di lavoratori\u201d.\n\nSi tratta di un\u2019affermazione errata (in seguito alla pubblicazione del fact-checking sulla rete Agi, Bossi ha poi affermato di essere stato \"male interpretato\" e ha puntualizzato: \"So benissimo che il numero dei pensionati in Italia \u00e8 di 16 milioni, un dato impressionante. Intendevo dire che sono 23 milioni gli italiani che vivono grazie ad una pensione: molto spesso, infatti, ci sono nuclei familiari di 4 persone che vivono esclusivamente grazie alla pensione di uno di loro\").\n\nIn base alla pi\u00f9 recente rilevazione dell\u2019Istat, pubblicata il 31 maggio 2018 e riferita ad aprile, in Italia gli occupati sono 23 milioni e 200 mila. Di questi, 14,87 milioni sono dipendenti a tempo indeterminato, 2,97 milioni dipendenti a termine e 5,35 milioni sono lavoratori indipendenti.\n\nIl dato sugli occupati nel complesso \u00e8 il pi\u00f9 alto dal 1977, quando cominciano le serie storiche dell\u2019Istat*. Come abbiamo gi\u00e0 visto in passato a proposito dell\u2019occupazione femminile, i recenti record di occupati sono influenzati in misura determinante dall\u2019allungamento della vita lavorativa, dovuto alle varie riforme previdenziali degli ultimi anni.\n\nL\u2019Istat quantifica** per il 2016, ultimo anno di cui si hanno i dati, il totale dei pensionati in 16 milioni e 64 mila circa. Di questi 7 milioni e 601 mila sono maschi, 8 milioni e 463 mila sono femmine. Da notare, oltretutto, che 436 mila pensionati continuano a lavorare e risultano \u201coccupati\u201d.\n\nIl dato di 16,1 milioni \u00e8 il pi\u00f9 basso degli ultimi anni, in cui si \u00e8 assistito a un calo costante del numero totale di pensionati: nel 2011 erano infatti 16 e 669 mila, dunque nei cinque anni successivi sono diminuiti di circa 600 mila unit\u00e0 (-3,6%). Un fenomeno questo che, secondo l\u2019Istat, riguarda tutte le categorie di pensionati, ad eccezione delle pensioni sociali e di invalidit\u00e0 civile.\n\nDunque il numero di 23 milioni dato da Bossi \u00e8 del tutto errato. Non \u00e8 poi possibile nemmeno che l\u2019ex leader della Lega Nord si stesse riferendo al numero di pensioni, e non a quello di pensionati, in quanto secondo l\u2019Inps (https://www.inps.it/nuovoportaleinps/default.aspx?itemdir=51755) queste al primo gennaio 2018 ammontavano a 17,89 milioni circa.\n\nIl momento peggiore dovrebbe essere, secondo le tabelle della Ragioneria, nel 2050, quando sar\u00e0 andata in pensione la generazione dei \u201cbaby boomers\u201d nati a met\u00e0 anni Sessanta. Allora gli occupati saranno 23,13 milioni - poco meno di oggi - e i pensionati 17,52 milioni. Da notare che la Ragioneria usa una definizione pi\u00f9 ristretta di \u201cpensionati\u201d rispetto all\u2019Istat, per cui ad esempio nel 2015 i pensionati erano 16,18 milioni secondo l\u2019Istituto di statistica, mentre per la Ragioneria generale dello Stato erano 15,2 milioni.\n\nBossi fa un\u2019affermazione decisamente sbagliata. Se l\u2019errore sul numero di lavoratori \u00e8 relativamente piccolo (l\u2019ex leader leghista dice 22 milioni, mentre in realt\u00e0 sono pi\u00f9 di 23 milioni), quello sul numero di pensionati \u00e8 macroscopico: non sono infatti 23 milioni ma poco pi\u00f9 di 16 milioni.\n\nDunque \u00e8 anche errata la conseguenza che da questi numeri Bossi fa discendere. Non \u00e8 infatti vero che in Italia ci siano pi\u00f9 pensionati che lavoratori e, al momento, le due cifre non sono neppure vicine. I pensionati sono poco pi\u00f9 dei due terzi dei lavoratori.", "lang": "it"}