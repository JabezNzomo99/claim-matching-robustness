{"title": "Renzi non dice la verit\u00e0 sull\u2019Ilva", "subtitle": "", "author": "pagellapolitica.it", "date": null, "vclaim_id": "vclaim-id-32609", "url": "https://pagellapolitica.it/dichiarazioni/8432/renzi-non-dice-la-verita-sullilva", "vclaim": "Ma di che cosa stiamo parlando? \u00c8 vero che l\u2019impunit\u00e0 penale, che come vedremo \u00e8 l\u2019oggetto del contendere, \u00e8 stata eliminata dal governo Conte I? O la responsabilit\u00e0 \u00e8 della nuova maggioranza?\n\nIn un comunicato del 4 novembre, ArcelorMittal Italia ha notificato la propria decisione di recedere dal contratto di affitto dell\u2019ex-Ilva di Taranto. Nel testo, la multinazionale ha scritto che una delle motivazioni di questa scelta \u00e8 stata l\u2019eliminazione dell\u2019impunit\u00e0 penale, una misura ritenuta imprescindibile da ArcelorMittal per continuare a operare nell\u2019acciaieria pugliese.\n\nIl rischio, secondo l\u2019azienda, \u00e8 che i suoi manager siano esposti a rischi legali per una situazione che hanno ereditato e non causato, e quindi non siano messi in condizione di poter mettere in regola una volta per tutte lo stabilimento.\n\nA luglio 2019, \u00e8 stato convertito in legge il cosiddetto \u201cdecreto Crescita\u201d, voluto da Lega e Movimento 5 stelle per introdurre \u00abmisure urgenti di crescita economica e per la risoluzione di specifiche situazioni di crisi\u00bb. Tra quest\u2019ultime, c\u2019era anche l\u2019ex Ilva di Taranto.\n\nL\u2019articolo 46 della norma \u00e8 intervenuto su un decreto-legge del 2015 (approvato dall\u2019allora governo Renzi) che escludeva la responsabilit\u00e0 penale e amministrativa del commissario straordinario, dell'affittuario o acquirente (e dei soggetti da questi delegati) dell\u2019Ilva di Taranto.\n\nLe differenze con la norma precedenti non sono sostanziali, tanto \u00e8 vero che la ArcelorMittal ha espresso il suo apprezzamento anche per la nuova versione. \u00abIl nuovo decreto legge significa che, almeno per il momento, siamo in grado di continuare a gestire lo stabilimento di Taranto\u00bb, aveva dichiarato il 6 settembre Matthieu Jehl, Ceo di ArcelorMittal Italia.\n\nIl 21 ottobre, le Commissioni Industria e Lavoro del Senato, riunite in seduta congiunta, hanno approvato due identici emendamenti (i numeri 14.1 e 14.2) all\u2019articolo 14, che recavano la sola indicazione: \u00abSopprimere l\u2019articolo\u00bb. Entrambe le modifiche sono state presentate da senatori del M5s (tra cui Barbara Lezzi, ex ministra per il Sud).\n\n\u00abIl relatore e il sottosegretario Alessia Morani si rimettono alle Commissioni riunite in merito agli identici emendamenti 14.1 e 14.2 soppressivi dell'articolo recante disposizioni urgenti in materia di Ilva SpA\u00bb, si legge nel resoconto della seduta sul sito del Senato. \u00abPosti congiuntamente ai voti, gli identici emendamenti sono approvati, risultando pertanto preclusa la votazione dei restanti emendamenti all'articolo 14\u00bb.\n\nIl leader di Italia Viva Matteo Renzi ha scritto su Facebook che la responsabilit\u00e0 dell\u2019eliminazione dell\u2019impunit\u00e0 penale per i manager di ArcelorMittal \u2013 che ha annunciato la volont\u00e0 di recedere dalla gestione dell\u2019ex Ilva di Taranto \u2013 \u00e8 del precedente governo Lega-M5s.\n\n\u00c8 vero che con il \u201cdecreto Crescita\u201d l\u2019esecutivo Conte I aveva eliminato la protezione legale, attirando le critiche della multinazionale, ma una forma di immunit\u00e0 era stata reintrodotta a inizio settembre dal governo gialloverde con il \u201cdecreto Salva Imprese\u201d, che aveva ricevuto un giudizio positivo da parte di ArcelorMittal.", "lang": "it"}