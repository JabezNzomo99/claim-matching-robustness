{"title": "Salvini e i costi delle regioni", "subtitle": "", "author": "pagellapolitica.it", "date": null, "vclaim_id": "vclaim-id-20066", "url": "https://pagellapolitica.it/dichiarazioni/7845/salvini-e-i-costi-delle-regioni", "vclaim": "Ospite di , il leader della Lega Nord Matteo Salvini ha preso ad esempio le tre regioni del Nord governate dal centrodestra - Veneto, Lombardia e Liguria - per sostenere che sono quelle in cui \u201cla politica\u201d e i dipendenti costano meno. Vediamo cosa dicono i numeri.\n\nPer prima cosa: quanti dipendenti hanno le diverse regioni italiane? Riassumiamo i numeri nel grafico successivo, distinguendo tra dirigenti e non dirigenti. Non distinguiamo invece, ma segnaliamo con un asterisco, le regioni a statuto speciale e quelle a statuto ordinario.\n\nPer fare pi\u00f9 facilmente il paragone tra le diverse regioni, vediamo quanti sono i dipendenti totali per mille abitanti in et\u00e0 lavorativa. Il dato del Trentino-Alto Adige, in questo come nel grafico precedente, \u00e8 molto basso, ma ci\u00f2 dipende dal fatto che la regione ha pochissime competenze. Gran parte dell\u2019attivit\u00e0 \u00e8 svolta dalle due Provincie autonome di Trento e di Bolzano, che hanno rispettivamente 4.327 e 4.158 dipendenti (pi\u00f9 400 e 243 dirigenti). Il rapporto per abitante \u00e8 di 13,45 dipendenti ogni mille abitanti in et\u00e0 lavorativa per la P.A. di Trento e di 12,87 per quella di Bolzano (che li porrebbero al secondo e al terzo posto nella classifica).\n\nCome si vede, agli ultimi posti come costo per abitante troviamo Lombardia e Veneto, come dice Salvini, ma non la Liguria - che \u00e8 tredicesima, pi\u00f9 in alto di Piemonte, Toscana ed Emilia-Romagna. Anche in questo caso, il dato del Trentino-Alto Adige va integrato con le spese delle due Provincie autonome di Trento e Bolzano. Queste spendono per i propri dipendenti rispettivamente 166 e 161 milioni di euro, con un costo per abitante di circa 309 e 312 euro/anno.\n\nIl trattamento economico dei consiglieri regionali \u00e8 stato reso omogeneo nel 2012, con un tetto massimo di 11.000 euro lordi per i consiglieri e di 13.800 per le cariche pi\u00f9 alte come gli assessori e i presidenti della regione. All\u2019interno di questi massimi, le regioni hanno facolt\u00e0 di graduare le retribuzioni.\n\nMa come ha mostrato Sergio Rizzo con un articolo di qualche mese fa, il limite viene aggirato, in alcuni casi, tramite i rimborsi: se ci si limita ai presidenti delle regioni, a fine 2015 raggiungevano il massimo di 13.800 euro sette presidenti regionali, tra cui il veneto Luca Zaia, mentre il ligure Giovanni Toti e il lombardo Roberto Maroni restavano poco al di sotto (con, rispettivamente, 13.764 e 13.245 euro).\n\nPer il costo complessivo delle assemblee legislative, il docente della Bocconi (e commissario per la spending review nel 2014-2015) Roberto Perotti forn\u00ec un confronto su LaVoce.info, basato sui bilanci del 2012: \u00e8 probabile che negli anni successivi le spese siano calate, visto il gran numero di scandali per cattiva gestione finanziaria che colp\u00ec le regioni italiane proprio nel corso di quell\u2019anno.\n\nSecondo le rielaborazioni di Perotti, la spesa totale per consigliere era massima in Sicilia (1,7 milioni di euro/anno per eletto), Calabria (1,5 milioni) e Lazio (1,1 milioni, dati 2011); era minima per Valle d\u2019Aosta (410 mila euro/anno), Trentino (415 mila) e Marche (513 mila). Le regioni citate da Salvini erano pi\u00f9 in alto nella classifica, con 856 mila euro per la Lombardia, 832 mila per il Veneto e 686 mila per la Liguria.\n\nMatteo Salvini dice che Veneto, Lombardia e Liguria - regioni settentrionali amministrate dal centrodestra - sono quelle che hanno i costi minori per la politica e per i dipendenti. Non \u00e8 facile fare una classifica dei \u201ccosti della politica\u201d per le regioni italiane, per cui su questo aspetto sospendiamo il giudizio. Per quanto riguarda i dipendenti, invece, \u00e8 vero che Lombardia e Veneto hanno tra i costi pi\u00f9 bassi in rapporto al numero degli abitanti, mentre la Liguria non \u00e8 in fondo alla classifica. \u201cC\u2019eri quasi\u201d per il leader della Lega Nord.", "lang": "it"}