{"title": "Nie, Tinder nie wysy\u0142a alert\u00f3w bezpiecze\u0144stwa osobom LGBT+ przebywaj\u0105cym w Polsce", "subtitle": "Na pocz\u0105tku lipca niekt\u00f3re media informowa\u0142y, \u017ce najpopularniejsza aplikacja randkowa wysy\u0142a powiadomienia osobom LGBT+ wje\u017cd\u017caj\u0105cym do Polski, \u017ce znajduj\u0105 si\u0119 w kraju, gdzie przynale\u017cno\u015b\u0107 do tej spo\u0142eczno\u015bci mo\u017ce by\u0107 karana. Jak poinformowali nas przedstawiciele Tindera, powiadomienia s\u0105 nieprawdziwe, a Polska nie nale\u017cy do 70 kraj\u00f3w, w kt\u00f3rych aplikacja je stosuje.", "author": "sprawdzam.afp.com", "date": "2020-07-16T19:23:19+02:00", "vclaim_id": "vclaim-id-64529", "url": "https://sprawdzam.afp.com/nie-tinder-nie-wysyla-alertow-bezpieczenstwa-osobom-lgbt-przebywajacym-w-polsce", "vclaim": "Nie, Tinder nie wysy\u0142a alert\u00f3w bezpiecze\u0144stwa osobom LGBT+ przebywaj\u0105cym w Polsce\n\nNa pocz\u0105tku lipca niekt\u00f3re media informowa\u0142y, \u017ce najpopularniejsza aplikacja randkowa wysy\u0142a powiadomienia osobom LGBT+ wje\u017cd\u017caj\u0105cym do Polski, \u017ce znajduj\u0105 si\u0119 w kraju, gdzie przynale\u017cno\u015b\u0107 do tej spo\u0142eczno\u015bci mo\u017ce by\u0107 karana. Jak poinformowali nas przedstawiciele Tindera, powiadomienia s\u0105 nieprawdziwe, a Polska nie nale\u017cy do 70 kraj\u00f3w, w kt\u00f3rych aplikacja je stosuje.\n\nRok temu najpopularniejsza aplikacja randkowa wprowadzi\u0142a now\u0105 funkcj\u0119 bezpiecze\u0144stwa dla u\u017cytkownik\u00f3w LGBT+ podr\u00f3\u017cuj\u0105cych po \u015bwiecie. Funkcja nazywa si\u0119 Traveler Alert i informuje u\u017cytkownik\u00f3w o zagro\u017ceniach, jakie mog\u0105 pojawi\u0107 si\u0119 w krajach, kt\u00f3re kryminalizuj\u0105 spo\u0142eczno\u015b\u0107 LGBT+.\n\nKiedy osoba z funkcj\u0105 Traveler Alert odwiedzi kraj, w kt\u00f3rym obowi\u0105zuj\u0105 dyskryminuj\u0105ce przepisy dostanie ostrze\u017cenie, by ukryli swoj\u0105 obecno\u015b\u0107 w aplikacji.\n\nO tym, \u017ce funkcja Traveler Alert pojawi\u0142a si\u0119 w Polsce informowa\u0142y na pocz\u0105tku lipca takie media jak Gazeta.pl* czy Spidersweb oraz inne portale (1, 2, 3).\n\nNiekt\u00f3re z artyku\u0142\u00f3w s\u0105 wci\u0105\u017c dost\u0119pne w wyszukiwarce Google.\n\nPost z grafik\u0105, kt\u00f3ra rzekomo ukazuje powiadomienie dotycz\u0105ce bezpiecze\u0144stwa na Tinderze pojawi\u0142 si\u0119 w sobot\u0119 11 lipca, a wi\u0119c podczas ciszy wyborczej przed drug\u0105 tur\u0105 wybor\u00f3w prezydenckich.\n\n\u017baden fejk, Polska jest na li\u015bcie 70 kraj\u00f3w, do kt\u00f3rych po przekroczeniu granicy wy\u015bwietlany jest ten komunikat je\u015bli zadeklarowano si\u0119 jako osoba LGBT - czytamy we wpisie.\n\nTwoja lokalizacja wskazuje, \u017ce znajdujesz si\u0119 w miejscu, w kt\u00f3rym przynale\u017cno\u015b\u0107 do spo\u0142eczno\u015bci LGBTQ mo\u017ce by\u0107 karana. Checmy zapewni\u0107 Ci rozrywk\u0119, ale naszym priorytetem jest Twoje bezpiecze\u0144stwo. Post\u0119puj rozwa\u017cnie i ze szczeg\u00f3ln\u0105 ostro\u017cno\u015bci\u0105 - czytamy w komunikacie dotycz\u0105cym bezpiecze\u0144stwa.\n\nWielu u\u017cytkownik\u00f3w uwierzy\u0142o w informacj\u0119 udost\u0119pnian\u0105 na Facebooku. Dali temu wyraz w komentarzach.\n\nPost udost\u0119pni\u0142 r\u00f3wnie\u017c fanpage Grupy Stonewall, pozna\u0144skiego stowarzyszenia zrzeszaj\u0105cego i wspieraj\u0105cego osoby LGBT+. Grupa po kilku dniach usun\u0119\u0142a sw\u00f3j wpis i napisa\u0142a, \u017ce informacje o alercie bezpiecze\u0144stwa s\u0105 nieprawdziwe.\n\nTinder: to nie jest prawda\n\nTinder stosuje ostrze\u017cenia dla u\u017cytkownik\u00f3w odwiedzaj\u0105cych pa\u0144stwa, w kt\u00f3rych zwi\u0105zki tej samej p\u0142ci s\u0105 karane przez prawo. Jest ich prawie 70 i jak czytamy na stronie, aplikacja to robi w my\u015bl idei, \u017ce ka\u017cdy ma prawo do \u017cycia jak chce i do kochania tego, kogo chce.\n\nW odpowiedzi na naszego maila, przedstawicielka agencji PR Jin.de, reprezentuj\u0105cej Tindera, przekaza\u0142a nam w czwartek 16 lipca, \u017ce Polski nie ma na li\u015bcie 70 kraj\u00f3w, w kt\u00f3rych aplikacja wysy\u0142a powiadomienia bezpiecze\u0144stwa.\n\nTinder nie podaje szczeg\u00f3\u0142owej listy, w kt\u00f3rych krajach pojawiaj\u0105 si\u0119 powiadomienia bezpiecze\u0144stwa. Jak informuje przedstawicielka Tindera, aplikacja korzysta z danych raportu, kt\u00f3re przygotowuje Mi\u0119dzynarodowe Stowarzyszenie Lesbijek i Gej\u00f3w (ILGA - International Lesbian and Gay Association). Ostatni taki raport jest z 2019 r.\n\nKraje, w kt\u00f3rych zwi\u0105zki partnerskie s\u0105 prawnie karane oznaczono na mapie w kolorach od \u017c\u00f3\u0142tego po ciemno-bordowy.\n\nW raporcie Polska przedstawiona jest jako kraj, w kt\u00f3rym przynale\u017cno\u015b\u0107 do mniejszo\u015bci seksualnych nie jest prawnie zakazana, jednak spo\u0142eczno\u015b\u0107 LGBT+ wci\u0105\u017c pozbawiona jest ochrony ze strony pa\u0144stwa.\n\nLista kraj\u00f3w dost\u0119pna jest w tym pliku.\n\n*W czwartek 17 lipca Gazeta.pl wprowadzi\u0142a w artyku\u0142ach zmiany i napisa\u0142a, \u017ce informacja jest nieprawdziwa.", "lang": "pl"}