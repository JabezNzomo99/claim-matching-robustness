{"title": "Misvisende \u00e5 si at avkastningen p\u00e5 kapital investert i barnehager n\u00e5 er tre ganger s\u00e5 stor som Oslo b\u00f8rs", "subtitle": "Rapporten Audun Lysbakken (SV) viser til ser p\u00e5 \u00e5rene fra 2007 til 2016.", "author": "www.faktisk.no", "date": null, "vclaim_id": "vclaim-id-11752", "url": "https://www.faktisk.no/faktasjekker/N2L/misvisende-a-si-at-avkastningen-pa-kapital-investert-i-barnehager-na-er-tre-ganger-sa-stor-som-oslo", "vclaim": "I en debatt i NRKs Politisk kvarter, om hvem som skal f\u00e5 eie og drive barnehager i Norge, gikk SV-leder Audun Lysbakken ut mot kommersiell drift. Han viste til hvor mye profitt som ligger i privat kommersiell barnehagedrift da han sa:\n\n\u2013 Avkastntingen p\u00e5 kapital investert i barnehager er n\u00e5 tre ganger s\u00e5 stor som p\u00e5 Oslo b\u00f8rs.\n\nDet etterlatte inntrykket av Lysbakkens p\u00e5stand er at barnehagedrift er en ekstraordin\u00e6rt l\u00f8nnsom geskjeft.\n\nSV-r\u00e5dgiver Siri Gj\u00f8rtz opplyser til Faktisk.no at Lysbakken st\u00f8tter seg p\u00e5 en rapport fra revisjonsselskapet BDO som i mai ble omtalt i Aftenposten.\n\nRapporten ble laget p\u00e5 oppdrag fra Kunnskapsdepartementet. Form\u00e5let var \u00e5 analysere hvem som eier de private barnehagene og hva de tjener p\u00e5 det.\n\nSvaret p\u00e5 det f\u00f8rste sp\u00f8rsm\u00e5let er at det blir stadig f\u00e6rre og st\u00f8rre eiere. Det skjer en konsolidering.\n\nDet andre hovedsp\u00f8rsm\u00e5let revisjon og r\u00e5dgivingsselskapet BDO stilte g\u00e5r rett inn i det Lysbakken omtaler: Hva er fortjenesten til de som investerer i barnehagedrift i Norge?\n\nBDO har sett p\u00e5 flere forskjellige m\u00e5l for l\u00f8nnsomhet i perioden 2007 til 2016. De konkluderer med at:\n\u2022 For bransjen har driftsmarginen ligget p\u00e5 mellom fem og syv prosent.\n\u2022 Siden det i liten grad tas ut utbytte har det bygget seg opp mye egenkapital i selskapene. Avkastningen p\u00e5 egenkapitalen har g\u00e5tt fra rundt 40 prosent i 2007 til rundt 18 prosent i 2016. Nedgangen skyldes at den prosentvise veksten blir stadig mindre, n\u00e5r pengebingen vokser.\n\u2022 Det er store forskjeller mellom de store akt\u00f8rene. Noen har betydelig h\u00f8yere driftsmargin enn andre.\n\u2022 Private barnehager har noe lavere kostnadsniv\u00e5 per barn enn kommunale barnehager.\n\nI rapporten trekker BDO ogs\u00e5 sammenligningen med Oslo B\u00f8rs, slik Lysbakken gj\u00f8r. De skriver:\n\nEgenkapitalavkastning er forholdet mellom \u00e5rsresultat og hvor mye penger som er tidligere opptjent eller investert i selskapet. Formelen for \u00e5 beregne dette er \u00e5rsresultat delt p\u00e5 egenkapitalen i selskapet.\n\nI grafen over har BDO beregnet egenkapitalavkastningen fra resultat f\u00f8r skatt.\n\nDe har ogs\u00e5 gjort den samme \u00f8velsen etter \u00e5 ha trukket fra en skattesats p\u00e5 28 prosent fra resultatet. De skriver:\n\nEtter denne beregningen er avkastningen p\u00e5 kapital investert i barnehagesektoren 2,4 ganger s\u00e5 h\u00f8y som p\u00e5 Oslo b\u00f8rs.\n\nF\u00f8rsteamanuensis Iver Bragelien ved Norges Handelsh\u00f8yskole i Bergen (NHH) liker det siste tallet bedre enn det f\u00f8rste. Han viser til at avkastningen en investor f\u00e5r p\u00e5 Oslo B\u00f8rs er basert p\u00e5 bedriftenes resultater etter skatt.\n\n\u2013 Hvis du f\u00f8rst skal gj\u00f8re en slik sammenlikning, er det derfor naturlig \u00e5 beregne egenkapitalavkastning ut fra \u00e5rsresultat etter skatt.\n\nHan viser til at barnehagedrift krever lite kapital i forhold til omsetningen, som gj\u00f8r at avkastningen i forhold til innskutt kapital vil bli h\u00f8y selv ved moderat l\u00f8nnsomhet.\n\n\u2013 Barnehagedrift krever f\u00f8rst og fremst mennesker. L\u00f8nninger til ansatte er den helt dominerende kostnaden. Da er egenkapitalen lav i forhold til omsetningen, og egenkapitalavkastningen blir et lite informativt m\u00e5ltall, sier Bragelien til Faktisk.no.\n\nHan mener det er vel s\u00e5 interessant \u00e5 se p\u00e5 driftsmarginene i den private barnehagesektoren. Dette diskuterer ogs\u00e5 BDO i sin rapport. De skriver:\n\nTo studenter har under Brageliens veiledning nylig skrevet masteroppgave om l\u00f8nnsomhet i barnehager. For perioden 2013 til 2016 har de kommet til at private barnehager gjennomsnittlig hadde en driftsmargin p\u00e5 fire prosent.\n\u2022 Bransjen har en jevn l\u00f8nnsomhet siden det offentlige bidraget i stor grad reduserer risikoen.\n\u2022 Bransjens avkastning p\u00e5 egenkapital har v\u00e6rt stabilt positiv. Men denne har falt siden det har bygget seg opp mer egenkapital i virksomhetene. I tillegg er det urealiserte gevinster innen eiendom i sektoren.\n\u2022 Bransjen er gjennomg\u00e5ende preget av h\u00f8y gjeldsgrad, men det kan v\u00e6re skjulte verdier i regnskapene i form av at barnehagenes eiendommer ikke er prissatt til markedsverdier.\n\nI p\u00e5standen viser Lysbakken til n\u00e5situasjonen n\u00e5r han sier \u00aber n\u00e5 tre ganger s\u00e5 h\u00f8y som Oslo B\u00f8rs\u00bb.\n\nRapporten fra BDO handler imidlertid ikke om det siste tilgjengelige bildet. De vurderer avkastning og b\u00f8rsutvikling gjennomsnittlig for ti\u00e5ret fra 2007 til 2016. B\u00e5de finanskrisen i 2008-2010 og oljekrisen i 2015 gj\u00f8r store utslag. Hvordan st\u00e5r det til om vi bare ser p\u00e5 de siste tilgjengelige tallene?\n\nB\u00e5de BDO-rapporten, masteroppgaven fra NHH og en rapport fra Telemarksfoskning peker p\u00e5 at de store kommersielle kjedene har bedre \u00f8konomiske resultater enn mindre enkeltst\u00e5ende barnehager.\n\nLysbakkens poeng var ogs\u00e5 at de store kommersielle akt\u00f8rene stikker av med fellesskapets penger ved en unormalt h\u00f8y avkastning.\n\nNedenfor er en sammenstilling av driftsmargin og egenkapitalavkastning for de seks barnehageselskapene i Norge med flest ansatte. Disse seks store akt\u00f8rene sysselsetter til sammen 21 prosent av alle ansatte i norske barnehager organisert som aksjeselskap. Diagrammet viser ogs\u00e5 utviklingen i hovedindeksen for 2016 og 2017.\n\nDe store kommersielle barnehageselskapene de siste to \u00e5rene hatt driftsmarginer p\u00e5 rundt ni prosent. Avkastningen p\u00e5 egenkapitalen i selskapene er noe h\u00f8yere enn p\u00e5 Oslo B\u00f8rs, men ikke tre ganger s\u00e5 h\u00f8y, slik Lysbakken sier at den n\u00e5 er.\n\nFor de st\u00f8rste barnehageselskapene har egenkapitalavkastningen v\u00e6rt 1,4 ganger b\u00f8rsens i 2016 og 1,2 ganger b\u00f8rsens i 2017.\n\nTelemarksforskning trekker fram store forskjeller i sin barnehagerapport fra april i \u00e5r.\n\nTelemarksforskning konkluderer med at barnehager eid av kjeder, i gjennomsnitt har et h\u00f8yere overskudd enn andre barnehager.\n\nDe poengterer ogs\u00e5 noe annet som Lysbakken uttalte seg om i samme Politisk kvarter, nemlig at de store barnehagekjedene har st\u00f8rst overskudd men lavest bemanning. De skriver:\n\nLysbakken uttaler seg om n\u00e5situasjonen, men nevner ikke at rapporten han baserer seg p\u00e5 har sett p\u00e5 et gjennomsnitt for \u00e5rene 2007-2016. Ellers gjengir han rapporten fra BDO riktig.\n\nDer st\u00e5r det at avkastningen p\u00e5 investert egenkapital i private barnehager har v\u00e6rt 28,3 prosent i gjennomsnitt, mens gjennomsnittlig \u00e5rlig avkastning p\u00e5 Oslo B\u00f8rs har v\u00e6rt 8,4 prosent.\n\nI BDO-rapporten st\u00e5r det imidlertid i en fotnote at denne avkastningen ogs\u00e5 kan beregnes etter skatt. F\u00f8rsteamanuensis Iver Bragelien ved NHH mener dette er mer sammenlignbart med en investering p\u00e5 b\u00f8rsen.\n\nResultatet da blir 20,4 prosent avkastning p\u00e5 egenkapitalen, som er 2,4 ganger s\u00e5 h\u00f8y som gjennomsnittlig \u00e5rlig avkastning p\u00e5 Oslo B\u00f8rs.\n\nBragelien mener at lave investeringer og h\u00f8ye personalkostnader gj\u00f8r at dette tallet blir kunstig h\u00f8yt i barnehagesektoren. Han mener driftsmargin er et mer naturlig m\u00e5l p\u00e5 avkastningen i bransjen.\n\nDet behandler ogs\u00e5 BDO. De skriver at driftsmarginen de siste ti \u00e5rene har svingt mellom fem og sju prosent, som er p\u00e5 niv\u00e5 med andre tjenesteytende bransjer.\n\nSer man p\u00e5 dette m\u00e5let er barnehager alts\u00e5 ikke s\u00e6rskilt l\u00f8nnsomt.\n\nSer vi p\u00e5 de seks st\u00f8rste private kommersielle barnehagene de to siste \u00e5rene, f\u00e5r vi et bedre bilde av n\u00e5situasjonen. Avkastningen p\u00e5 investert kapital i disse store selskapene er ikke er i n\u00e6rheten av \u00e5 v\u00e6re tre ganger s\u00e5 h\u00f8y som p\u00e5 b\u00f8rsen. For disse har egenkapitalavkastningen v\u00e6rt 1,4 ganger b\u00f8rsens i 2016 og 1,2 ganger b\u00f8rsens i 2017.", "lang": "no"}