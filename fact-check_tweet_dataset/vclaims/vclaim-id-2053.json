{"title": "Di Maio ripete la bufala del record di laureati nel M5S", "subtitle": "", "author": "pagellapolitica.it", "date": null, "vclaim_id": "vclaim-id-2053", "url": "https://pagellapolitica.it/dichiarazioni/7826/di-maio-ripete-la-bufala-del-record-di-laureati-nel-m5s", "vclaim": "A Montecitorio il gruppo del Movimento \u00e8 composto da 88 deputati. Di questi 62 sono laureati, quindi una percentuale del 70,4%. Non molto pi\u00f9 del Partito Democratico, che ha per\u00f2 il record numerico di laureati con 199 deputati su 283, ma si ferma al 70,3 come percentuale sul totale.\n\nMa il M5S non ha nemmeno il record percentuale. Il gruppo dei Civici e Innovatori, erede di Scelta Civica, con 13 deputati laureati su 16 ha una percentuale nettamente pi\u00f9 elevata, con l'81,2% del totale.\n\nA Palazzo Madama il gruppo del Movimento 5 Stelle, dopo numerose defezioni, si \u00e8 ridotto a 35 senatori. Di questi 18 hanno la laurea, il 51,5% del totale. Ha una percentuale di laureati inferiore solo la Lega Nord, col 50%.\n\nIl gruppo con la percentuale pi\u00f9 elevata di laureati \u00e8 il Gruppo per le Autonomie - Psi, di cui fanno parte anche quattro senatori a vita (Rubbia, Piano, Napolitano e Cattaneo). Con 15 laureati su 18 membri del gruppo ha una percentuale sul totale dell'83,3%.\n\nRestringendo il confronto agli altri due gruppi pi\u00f9 numerosi del Senato (escluso il Misto), abbiamo calcolato - incrociando gli elenchi aggiornati di Openpolis con i dati del \"Chi \u00e8 Chi\" preparato da l'Espresso a inizio legislatura, pi\u00f9 integrazioni per gli ingressi a legislatura in corso - che nel Partito Democratico la percentuale di laureati del gruppo \u00e8 del 71,7%, con 71 laureati su 99 senatori. Per il Popolo della Libert\u00e0-Forza Italia la percentuale \u00e8 anche superiore: con 32 laureati su 43 senatori si arriva al 74,4% del totale.\n\nFacendo una somma dei gruppi parlamentari di Camera e Senato, e del numero dei laureati in ciascun gruppo, si ottiene che al primo posto - dei tre gruppi principali del Parlamento, escluso il Misto - c'\u00e8 il Popolo della Libert\u00e0-Forza Italia, con 69 laureati su 92 parlamentari, per una percentuale del 75%.\n\nDi Maio ha dunque sparato una \"Panzana pazzesca\". Il fatto \u00e8 ancor pi\u00f9 grave perch\u00e9 affonda le radici in una bufala diffusa dal blog di Grillo all'indomani delle elezioni, che era gi\u00e0 stata smontata quattro anni fa e ancora nel 2015, quando l'aveva ribadita Alessandro Di Battista.", "lang": "it"}