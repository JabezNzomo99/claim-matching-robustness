{"title": "L\u2019immunit\u00e0 di Marine Le Pen", "subtitle": "", "author": "pagellapolitica.it", "date": null, "vclaim_id": "vclaim-id-21801", "url": "https://pagellapolitica.it/dichiarazioni/7728/limmunita-di-marine-le-pen", "vclaim": "In un post su Facebook, la leader di Fratelli d\u2019Italia Giorgia Meloni ha scritto che il Parlamento Europeo ha tolto l\u2019immunit\u00e0 alla leader del Front National - e candidata alla presidenza della Repubblica francese - Marine Le Pen, a causa di alcune immagini pubblicate sui suoi profili social. Andiamo a vedere come sono andate le cose.\n\nLa richiesta di revoca dell\u2019immunit\u00e0 parlamentare \u00e8 arrivata al Parlamento Europeo nell\u2019ottobre del 2016 e proviene dalla magistratura francese. La Francia, tramite il suo ministro della Giustizia, ha infatti chiesto la revoca per poter procedere contro Marine Le Pen in un\u2019indagine iniziata da un tribunale di Nanterre.\n\nIl procedimento riguarda alcune immagini condivise su Twitter da Marine Le Pen nel dicembre 2015. La richiesta \u00e8 stata approvata il 28 febbraio 2017 dalla commissione giuridica del Parlamento Europeo con 18 voti a favore e 3 contrari. La relatrice in Commissione \u00e8 stata l\u2019eurodeputata italiana Laura Ferrara del Movimento 5 Stelle, che ha specificato su Facebook di aver ricevuto l\u2019assegnazione su base rotatoria e non per motivi politici. Pochi giorni dopo, gioved\u00ec 2 marzo, il Parlamento Europeo ha approvato la revoca dell\u2019immunit\u00e0 per alzata di mano.\n\nL\u2019indagine della magistratura francese era stata avviata in seguito a una serie di tweet inviati da Le Pen alla fine del 2015. La mattina del 16 dicembre 2015, una popolare trasmissione dell\u2019emittente radiofonica RMC aveva ospitato un\u2019intervista con Gilles Kepel, studioso tra i massimi esperti del terrorismo islamico. Kepel aveva tracciato un parallelo tra il Front National e l\u2019ISIS - chiamato con l\u2019acronimo peggiorativo \u201cDAESH\u201d, o \u201cDAECH\u201d nella grafia francese.\n\nKepel non aveva paragonato ISIS e FN sul piano delle attivit\u00e0, naturalmente, e aveva cominciato il suo intervento dicendo proprio che \u201cnon si tratta della stessa cosa\u201d. Ma aveva detto che i due fenomeni erano \u201ccongruenti\u201d dal punto di vista sociologico, perch\u00e9 sia l\u2019ascesa dell\u2019estrema destra francese che la diffusione del terrorismo islamico avvengono, aveva detto Kepel, in societ\u00e0 in cui il valore dell\u2019inclusione si \u00e8 affievolito e i legami con le autorit\u00e0 sono percepiti come meno stretti.\n\nLo stesso 16 dicembre c\u2019era stata la reazione immediata del partito di estrema destra francese e di Marine Le Pen. L\u2019account Twitter del FN aveva invitato a protestare per il parallelismo con la radio RMC, mentre Le Pen, poco dopo la messa in onda delle frasi incriminate, le aveva definite su Twitter \u201cuno scivolone inaccettabile\u201d e \u201ccommenti immondi\u201d, chiedendone subito il \u201critiro\u201d.\n\nBourdin aveva risposto alle accuse sul sito della radio e il caso aveva acquistato rilevanza nazionale: Manuel Valls, da pochi giorni ex premier della Francia, aveva definito la diffusione di quelle foto, definite \u201cmostruose\u201d, un \u201cerrore politico e morale\u201d.\n\nLa magistratura inquirente della citt\u00e0 di Nanterre aveva aperto un fascicolo contro Marine Le Pen per diffusione di immagini a carattere violento, punite dal codice penale francese con un massimo di tre anni di reclusione e 75.000 euro di multa. Il reato fa parte della sezione del codice sulla \u201cmessa in pericolo dei minori\u201d ed \u00e8 stabilito principalmente dall\u2019articolo 227-24.\n\nGiorgia Meloni ha detto che il Parlamento Europeo ha tolto l\u2019immunit\u00e0 a Marine Le Pen per la pubblicazione di alcune immagini di esecuzioni dell\u2019ISIS. Il 2 marzo, in effetti, l\u2019assemblea comunitaria ha votato per la revoca, su richiesta della magistratura francese, e il caso che riguarda la candidata presidenziale ha a che fare con la pubblicazione di alcune crude immagini delle uccisioni del cosiddetto Stato Islamico. \u201cVero\u201d per la leader di Fratelli d\u2019Italia.", "lang": "it"}