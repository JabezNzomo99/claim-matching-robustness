{"title": "Ha (quasi) ragione Salvini sui reati degli stranieri. Ma c'\u00e8 un legame con gli sbarchi?", "subtitle": "Abbiamo verificato le dichiarazioni del leader leghista al Parlamento europeo", "author": "www.agi.it", "date": "2018-02-08T07:00+0100", "vclaim_id": "vclaim-id-22233", "url": "https://www.agi.it/fact-checking/fact_checking_salvini_crimini_migranti_sbarchi-3461044/news/2018-03-08/", "vclaim": "Salvini attinge con ogni probabilit\u00e0 i dati da un articolo de il Sole 24 Ore dello scorso 28 settembre. Il quotidiano di Confindustria ha avuto accesso a statistiche del Viminale \u201criservate\u201d che si basano su dati \u201cnon consolidati\u201d. Abbiamo chiesto al Ministero dell\u2019Interno di poter visionare i dati, o almeno di confermarli, ma non \u00e8 stato possibile ricevere in tempi brevi conferme o smentite. Restiamo dunque in attesa di risposta.\n\nIl dato si riferisce a denunciati/arrestati, e non specificamente ai \u201creati\u201d. Sono dunque possibili discrepanze: i reati denunciati, ma i cui autori restano \u201cignoti\u201d, potrebbero essere stati commessi da stranieri ma non rientrano nel conto del Viminale visionato dal Sole 24 Ore. Vengono invece inclusi soggetti stranieri denunciati e poi riconosciuti innocenti. Salvini \u00e8 quindi impreciso nel parlare di \u201creati\u201d e non di \u201cdenunciati/arrestati\u201d: i due numeri potrebbero essere molto diversi.\n\nSostanzialmente corretto infine il dato sulle violenze sessuali: la percentuale di stranieri denunciati/arrestati per questo reato \u00e8 del 37,5% sul totale. Il totale in valore assoluto \u00e8 di 3.942, e dunque gli stranieri sono 1.478 (circa i 1.500 di cui parla Salvini).\n\nNell\u2019ultimo periodo si \u00e8 collegato il problema della criminalit\u00e0 straniera con quello della recente ondata migratoria. Lo stesso Salvini nel suo intervento al Parlamento europeo, prima di citare i dati presi in esame ha sostenuto che \u201cin Italia negli ultimi anni sono sbarcati 600 mila finti profughi, non in fuga dalla guerra ma che la guerra ce la portano in casa\u201d.\n\nSi tratta di un nesso che i dati, come abbiamo gi\u00e0 verificato di recente, non consentono di fare. Da quando il flusso migratorio si \u00e8 ingrossato significativamente, il numero di reati \u00e8 rimasto sostanzialmente lo stesso, anzi \u00e8 leggermente diminuito (pi\u00f9 che leggermente per una serie di reati gravi, come gli omicidi e le violenze sessuali).\n\nNelle carceri i cittadini nigeriani ed eritrei \u2013 le due nazionalit\u00e0 maggiormente presenti tra gli immigrati sbarcati negli ultimi anni \u2013 sono rispettivamente 1.125 e 57, cio\u00e8 il 5,7% e lo 0,3% del totale degli stranieri detenuti nelle carceri italiane (l\u20191,9% e 0,09% del totale dei detenuti).", "lang": "it"}