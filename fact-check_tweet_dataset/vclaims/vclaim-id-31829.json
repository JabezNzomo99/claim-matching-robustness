{"title": "Davvero nessun Paese rispetta il limite del 3 per cento di deficit/Pil?", "subtitle": "", "author": "pagellapolitica.it", "date": null, "vclaim_id": "vclaim-id-31829", "url": "https://pagellapolitica.it/dichiarazioni/8291/davvero-nessun-paese-rispetta-il-limite-del-3-per-cento-di-deficitpil", "vclaim": "Claudio Borghi fa un\u2019affermazione imprecisa. Non \u00e8 vero che \"tutti\" i Paesi Ue violino il parametro del 3 per cento di deficit/Pil: l\u2019anno scorso solo un Paese (Cipro) era al di sopra di questa soglia e nel 2019 si prevede che solo due Paesi (Francia e Romania) facciano lo stesso. Il quadro cambia se si guarda agli anni della crisi e anche a quelli immediatamente successivi, quando molti Paesi Ue hanno sforato il tetto del 3 per cento.\n\nBorghi esagera un po\u2019 lo sforamento della Francia nel 2019: non sar\u00e0 del 3,5 per cento ma del 3,1 per cento, e l\u2019indice torner\u00e0 ampiamente sotto il 3 per cento nel 2020.Anche sul Portogallo, si pu\u00f2 fare qualche appunto a Borghi: \u00e8 vero che negli ultimi 10 anni il rapporto deficit/Pil del Paese iberico \u00e8 stato diverse volte pi\u00f9 o meno il doppio di quello italiano. Ma non si pu\u00f2 associare questo risultato al \u201cmodello Portogallo\u201d, inteso come un governo di sinistra-sinistra che fa una politica economica gradita a Bruxelles. Il governo Costa \u00e8 infatti in carica da fine 2015, e se si guarda ai risultati del triennio 2016-2018, e alle previsioni per gli anni successivi, si capisce perch\u00e9 venga considerato un modello virtuoso.", "lang": "it"}