{"title": "Nei, Olav Thon har ikke investert 850 millioner kroner i bitcoin-program", "subtitle": "Thon blir utnyttet i nett-svindel", "author": "www.faktisk.no", "date": null, "vclaim_id": "vclaim-id-21895", "url": "https://www.faktisk.no/faktasjekker/YAb/nei-olav-thon-har-ikke-investert-850-millioner-kroner-i-bitcoin-program", "vclaim": "P\u00e5 Facebook sprer det seg n\u00e5 en falsk nyhetssak om at Olav Thon skal ha investert 850 millioner kroner i et bitcoin-program. Overskriften er:\n\nFaktisk.no har tidligere omtalt at finansminister Siv Jensen, statsminister Erna Solberg, fysiker Stephen Hawking, oljefondsjef Yngve Slyngstad, shippingmilliard\u00e6r John Fredriksen, investor Idar Vollvik, komiker Kristian Valen og skuespiller Tarjei Sandvik Moe har blitt utnyttet i liknende falske artikler.\n\nFlere av artiklene beskriver hvordan kjendisene har gjestet \u00abGod morgen Norge\u00bb p\u00e5 TV 2, og f\u00e5tt programleder V\u00e5r Staude til \u00e5 kj\u00f8pe bitcoin gjennom bitcoin-programmet.\n\nStaude har avkreftet at hun noen gang har handlet med kryptovalutaen bitcoin. Dette er en digital valuta frikoplet fra landegrenser og det tradisjonelle banksystemet.\n\nFortellingen om Olav Thon f\u00f8lger samme m\u00f8nster. If\u00f8lge artikkelen har han v\u00e6rt med p\u00e5 \u00e5 skape et program som handler kryptovaluta bedre enn noe menneske kan klare. Det st\u00e5r:\n\nAlt etter hvor mye penger du skyter inn som f\u00f8rsteinnskudd, vil du kunne tjene mellom 800 kroner og 40 000 kroner hver dag, hevdes det.\n\nS\u00e5 st\u00e5r det om hvordan Thon fortalte om dette til programleder V\u00e5r Staude p\u00e5 \u00abGod morgen Norge\u00bb, og at Staude p\u00e5 direkte fjernsyn meldte seg inn i programmet og tjente 3443 kroner, bare i l\u00f8pet av innslaget.\n\nDe tidligere falske artiklene har sett ut som de er publisert av CNN, Dagbladet eller NRK.\n\nThon-artikkelen ligger p\u00e5 en side som ikke ligner noen kjent norsk nyhetsleverand\u00f8r. I stedet heter siden bare \u00abNyheter\u00bb.\n\nNettsiden imiterer en nyhetspublikasjon, og i spalten til h\u00f8yre ligger en rekke tilsynelatende vanlige nyhetartikler. Bilder og titler er tatt fra ABC Nyheter, men om du klikker p\u00e5 noen av dem, kommer du rett til siden der du kan registrere deg for bitcoin-programmet.\n\nSpr\u00e5ket i artikkelen er s\u00e5pass godt at den trolig er skrevet av en nordmann, eller enn utlending med sv\u00e6rt gode norskkunnskaper.\n\nSikkerhetssjef Ola Stavnsborg hos Olav Thon gruppen sier til Faktisk.no at Thon aldri har investert i noe Bitcoin-program:\n\n\u2013 Olav er etter hvert vant til av og til \u00e5 bli misbrukt i media, noe han selvf\u00f8lgelig ikke liker. Det er sv\u00e6rt vanskelig \u00e5 stanse, men vi anmelder alltid slike saker, noe vi ogs\u00e5 har gjort denne gangen, skriver han i en e-post.\n\nForm\u00e5let med den falske artikkelen er \u00e5 lure leseren til \u00e5 registrere seg for et handelsprogram de kaller Bitcoin Revolition, Bitcoin Code eller Bitcoin Profit.\n\nI november 2018 utstedet det \u00f8sterrikske finanstilsynet en advarsel og forb\u00f8d transaksjoner med Bitcoin Profit. Advarselen ble videreformidlet av det norske Finanstilsynet.\n\nDen falske artikkelen om Olav Thon blir spredd via b\u00e5de Google-annonser og sponsede innlegg p\u00e5 Facebook.\n\nDet er flere Facebook-sider som betaler for sponsing av disse innleggene, blant annet \u00abSDE Books\u00bb, \u00abMusicforlife\u00bb og \u00abCultural News\u00bb.\n\nOm man trykker p\u00e5 de tre prikkene \u00f8verst til h\u00f8yre i Facebook-annonsen, kan man se hvilken m\u00e5lgruppe den er rettet mot. I dette aktuelle tilfellet er m\u00e5lgruppen menn mellom 40 og 50 \u00e5r, som bor i Norge, men annonsen kan v\u00e6re rettet mot flere m\u00e5lgrupper.\n\nVed \u00e5 trykke p\u00e5 de tre prikkene kan man ogs\u00e5 rapportere inn annonsen til Facebook, dersom man mener den er en svindel eller en falsk nyhetsartikkel. Det er det flere brukere som har gjort. De har f\u00e5tt dette svaret:\n\nFaktisk.no har spurt Facebook om hvorfor de mener annonsen ikke bryter noen retningslinjer. Vi har ogs\u00e5 spurt om hvorfor Facebook fortsetter \u00e5 selge annonser for de falske artiklene. P\u00e5 den m\u00e5ten tjener de penger p\u00e5 dem, samtidig som Facebook bidrar til spredning av de oppdiktede artiklene.\n\nFacebook har forel\u00f8pig ikke svart. N\u00e5r de gj\u00f8r dette vil vi legge inn svaret her.\n\nBakmennene kj\u00f8per ogs\u00e5 Google-annonser som de retter mot norske brukere.\n\nHeller ikke Google Norge har forel\u00f8pig svart p\u00e5 sp\u00f8rsm\u00e5l om hvorfor de aksepterer disse annons\u00f8rene.\n\nDen oppgitte journalisten p\u00e5 den falske artikkelen er Kent \u00d8ksnes. Det finnes en journalist med det navnet, og han skriver om privat\u00f8konomi i publikasjonen Pengenytt.\n\n\u2013 Dette er nettsvindel. Jeg ble oppmerksom p\u00e5 dette da jeg ble oppringt av en representant for Olav Thon, forteller han til Faktisk.no.\n\nEtter det har han skrevet en artikkel om svindelen for Pengenytt.\n\nDen samme falske artikkelen om Olav Thon er publisert p\u00e5 flere forskjellige domener, blant annet: Earnmoneyglobal.com, 101mesh.com og Gokkw.com.\n\nFor 101mesh.com sin del, er det oppgitt b\u00e5de en e-postadresse og et telefonnummer. E-post fra Faktisk.no har ikke blitt besvart. Telefonnummeret g\u00e5r til et senter i Warsawa i Polen der det er mulig \u00e5 leie midlertidig kontor. Ingen svarte da vi ringte.\n\nP\u00e5 gokkw.com er det ikke oppgitt noe kontaktinformasjon.\n\nServerne til de tre nettstedene befinner seg fysisk i Roubaix i Frankrike, San Jose i USA og i Frankfurt i Tyskland, men det er vanskelig \u00e5 finne sikker informasjon om personene bak. Alle nettadressene bruker tjenester som skjuler den virkelige identiteten til bakmennene. Muligheten for \u00e5 gjemme seg p\u00e5 denne m\u00e5ten, og operere i det skjulte, ble mye st\u00f8rre da EU-landene og Norge innf\u00f8rte de nye personvernreglene kjent som GDPR.\n\nOnsdag 10. april satt Ragnhild Skj\u00e6veland (64) hjemme p\u00e5 Sandnes. Hun logget seg p\u00e5 Facebook for \u00e5 sjekke om det var noen bursdagshilsener hun kunne sende ut.\n\n\u2013 S\u00e5 s\u00e5 jeg det bildet fra TV 2 med Olav Thon. Han anbefalte bitcoin, og hvis Olav Thon anbefaler det s\u00e5 m\u00e5 det jo v\u00e6re greit, tenkte jeg.\n\nHun forteller til Faktisk.no hvordan hun ble lurt trill rundt fordi hun har s\u00e5 stor tillit til b\u00e5de Thon og TV 2.\n\n\u2013 Jeg har lengte tenkt at jeg burde kj\u00f8pe bitcoin, s\u00e5 jeg tastet inn navn, adresse, e-post og f\u00f8dselsnummer. Det var jo litt skummelt, men jeg tenkte at de trengte det for \u00e5 sjekke at jeg er meg.\n\nMen da Skj\u00e6veland skulle sette inn innskuddet de ba om p\u00e5 250 euro, gikk ikke betalingen gjennom. S\u00e5 ringte telefonen:\n\n\u2013 En kvinne som snakket engelsk sa at de s\u00e5 at jeg hadde problemer med betalingen. Hun ville gjerne hjelpe meg. Men vi fikk det ikke til. Jeg er heller ikke s\u00e5 god i engelsk, og etter hvert ble jeg satt over til en annen.\n\nDa han foreslo at Skj\u00e6veland h\u00f8ynet innskuddet til 500 euro begynte skepsisen \u00e5 melde seg.\n\n\u2013 Jeg spurte rett ut om dette var svindel, men han sa at det var det ikke.\n\nDa hun la p\u00e5 med ham skj\u00f8nte hun med en gang at hun var blitt lurt.\n\n\u2013 At jeg, som en utdannet person, kan g\u00e5 fem p\u00e5 bare p\u00e5 grunn av Olav Thon. Han er en veldig seri\u00f8s person som jeg ser opp til.\n\nSkj\u00e6veland ringte rett til banken og sperret kortet. Hun dro ned p\u00e5 politistasjonen, men siden hun trolig ikke taper penger, er fors\u00f8ket forel\u00f8pig ikke anmeldt. F\u00f8dselsnummeret hennes er ogs\u00e5 sperret for kredittsjekk.\n\nIngen penger ble trukket fra kortet til Skj\u00e6veland f\u00f8r det ble sperret. Betalingstr\u00f8bbelet har trolig reddet henne.\n\nDet norske nummeret svindlerne ringte fra er ikke oppf\u00f8rt i noe register, men det er rapportert inn av flere som \u00absvindelnummer\u00bb p\u00e5 180.no. Skj\u00e6veland fikk ogs\u00e5 flere e-poster som oppfordret henne til \u00e5 fylle ut kredittkortinfo manuelt, ta bilde av kortet og sende det inn. Noen av e-postene var p\u00e5 norsk.\n\nFlere av e-postene kom fra selskapet Key Markets LTD, et postkasseselskap registrert p\u00e5 Marshall\u00f8yene. Nummeret p\u00e5 nettsiden g\u00e5r til Luxembourg, men er koplet fra. Betalingene er oppgitt \u00e5 g\u00e5 via selskapet Masterpay LTD i Aserbadsjan. Domenet Key-markets.com ble registrert i desember 2018, men den virkelige eieren har gjemt seg bak tjenesten Dynadot, som garanterer full anonymitet. Tjenesten gj\u00f8r at Dynadot er oppf\u00f8rt p\u00e5 all kontaktinfo.\n\nSvindlerne ga seg ikke s\u00e5 lett da de trodde Skj\u00e6veland var i ferd med \u00e5 bli narret. Fredag 12. april ringte svindlerne p\u00e5 nytt til Skj\u00e6veland fra et annet norsk nummer. Ogs\u00e5 dette nummeret er uten tilkobling n\u00e5r Faktisk.no fors\u00f8ker \u00e5 ringe tilbake.\n\nDe sender ogs\u00e5 flere e-poster til Skj\u00e6veland hvor de oppfordrer henne til \u00e5 oppgi bankkortinformasjonen slik at betalingen kan gjennomf\u00f8res. Alle e-postene kommer fra serveren Key-markets.com, som kj\u00f8per tjenester hos den tyske internettgiganten Hetzner.de.\n\nCeline K\u00f6nig i Hetzner.de skriver i en e-post til Faktisk.no at de p\u00e5 grunn av GDPR ikke kan oppgi hvem som kontrollerer serveren e-postene er sendt fra.\n\nDet sirkulerer er rekke falske nyhetsartikler om eventyrlige gevinster ved bruk av programmene Bitcoin Revolution, Bitcoin Code eller Bitcoin Profit.\n\nEn rekke kjente norske personer er uten medvirkning blitt utnyttet i de falske artiklene. Sist ut er eiendomsmilliard\u00e6r Olav Thon. Han har ingenting med bitcoin-handel \u00e5 gj\u00f8re.\n\nForm\u00e5let er \u00e5 lokke lesere til \u00e5 registrere seg for programmet, og i f\u00f8rste omgang betale inn et startbel\u00f8p.\n\nPersonene bak de falske artiklene og Bitcoin-programmet gjemmer seg s\u00e5 godt de kan. Sporene f\u00f8rer til b\u00e5de Polen, Marshall-\u00f8yene, Luxembourg og Aserbadsjan. De falske artiklene er s\u00e5pass godt formulert at personer med gode norskkunnskaper trolig ogs\u00e5 er involvert.", "lang": "no"}