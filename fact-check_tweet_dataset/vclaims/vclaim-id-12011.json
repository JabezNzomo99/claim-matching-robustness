{"title": "Davvero l\u2019operazione Sophia fa sbarcare tutti i migranti in Italia?", "subtitle": "Lo ha dichiarato Matteo Salvini a proposito dell'annuncio, poi smentito, di un ritiro della Germania dalla missione", "author": "www.agi.it", "date": "2019-01-24T12:35+0100", "vclaim_id": "vclaim-id-12011", "url": "https://www.agi.it/fact-checking/operazione_sophia_ritiro_germania-4889493/news/2019-01-24/", "vclaim": "Il 22 gennaio, il ministro dell\u2019Interno Matteo Salvini ha commentato su Twitter la notizia dell\u2019abbandono da parte della Germania della missione Sophia scrivendo: \"La missione Sophia aveva come mandato di far sbarcare tutti gli immigrati solo in Italia e cos\u00ec ha fatto, con 50.000 arrivi nel nostro Paese. Se qualcuno si fa da parte, per noi non \u00e8 certo un problema\".\n\n\u00c8 un\u2019operazione dell\u2019Unione europea, ma comandata dall\u2019Italia, nell\u2019ambito della Politica di sicurezza e di difesa comune dell\u2019Ue. Questa politica ha come obiettivo la creazione di una capacit\u00e0 di difesa comune a livello europeo.\n\nAnche le Nazioni Unite hanno dato con diverse risoluzioni, la prima delle quali risale al 9 novembre 2015, il proprio appoggio all\u2019operazione Sophia, cos\u00ec chiamata \u2013 da quando \u00e8 entrata nella \u201cseconda fase\u201d, quella tutt\u2019ora in corso - dal nome dato alla bambina nata sulla nave dell'operazione che ha salvato la madre il 22 agosto 2015 al largo delle coste libiche.\n\nIl 20 di giugno del 2016, la Commissione Europea ha aggiunto due compiti integrativi al mandato della missione: l\u2019addestramento della Guardia Costiera e della Marina libica ed il contributo alle operazioni di embargo alle armi da e per la Libia.\n\nIl 25 luglio 2017 il Consiglio Europeo ha aggiunto al suo mandato ulteriori tre nuovi compiti integrativi: istituire un meccanismo di controllo del personale in formazione per assicurare l'efficienza a lungo termine della formazione della Guardia Costiera e della Marina libica; svolgere nuove attivit\u00e0 di sorveglianza e raccogliere informazioni sul traffico illecito delle esportazioni di petrolio dalla Libia; migliorare le possibilit\u00e0 per lo scambio di informazioni sulla tratta di esseri umani con le agenzie di polizia degli Stati membri, Frontex ed Europol.\n\n\u00c8 evidente che il mandato dell\u2019operazione Sophia non sia quello di far sbarcare tutti gli immigrati solo in Italia. Il mandato \u00e8 principalmente quello di contrastare il traffico di esseri umani, e altri traffici illeciti, e addestrare le forze di mare della Libia.\n\nLa questione, come avevamo gi\u00e0 verificato a suo tempo, \u00e8 in realt\u00e0 meno sospetta di quanto non avessero fatto credere le critiche alle parole della Bonino. L\u2019area operativa dell\u2019Operazione Sophia coincide infatti con l\u2019area di Search and Rescue (Sar) italiana e, in buona parte, maltese.\n\nDunque gli unici migranti di cui si \u00e8 fatta carico l\u2019Italia, e che sarebbero invece toccati a un altro Paese europeo, sono quelli che sarebbero teoricamente spettati a Malta. Un\u2019isola che ha dimensioni infinitesimali rispetto al nostro Paese (la superficie dell\u2019Italia \u00e8 1.225 volte pi\u00f9 grandi di quella di Malta) e che ha una capacit\u00e0 di accoglienza in proporzione. \u00c8 quindi incerto, e oggetto di discussione, quanti migranti in meno sarebbero arrivati in Italia se non si fosse fatta carico della Sar maltese nell\u2019ambito dell\u2019Operazione Sophia.\n\nInoltre si pu\u00f2 notare come l\u2019esistenza dell\u2019Operazione Sophia non sia determinante rispetto alla consistenza del flusso migratorio: era operativa nel 2015, quando si tocc\u00f2 il record di 181.436 migranti sbarcati in Italia, come lo era nel 2018, quando soprattutto grazie all\u2019accordo con le trib\u00f9 libiche voluto dall\u2019ex ministro dell\u2019Interno Minniti il totale degli arrivi croll\u00f2 a 23.370.\n\nMa davvero la Germania ha sospeso la propria partecipazione all\u2019Operazione Sophia, e perch\u00e9? E quanto consistente era questa partecipazione?\n\nAnche l'ammiraglio Enrico Credendino, comandante dell\u2019operazione Eunavfor Med Sophia, come riporta RaiNews, ha precisato: \"Ne abbiamo parlato ora con i tedeschi: la Germania non si ritira dall'operazione. Rimane uno dei partner e dei contributori principali. La nave che doveva arrivare il 6 febbraio [la Berlin n.d.r.] \u00e8 stata designata, rimarr\u00e0 in Germania pronta a muovere in due settimane, in attesa che si chiarisca la situazione dei porti di sbarco e il futuro dell'operazione\".\n\nFinora la Germania aveva contribuito parecchio all\u2019Operazione Sophia. Nel corso degli ultimi anni si sono avvicendate quattordici unit\u00e0 della marina militare tedesca e gli elicotteri multi-ruolo AW Sea Lynx MK88.\n\nAl di l\u00e0 del fatto che la sospensione da parte della Germania della sua partecipazione ci sia o meno, Salvini \u00e8 impreciso nel descrivere il mandato dell\u2019Operazione Sophia. Inoltre \u00e8 fuorviante sostenere che se i migranti salvati nel corso di questa operazione vengono tutti sbarcati in Italia questo dipenda dalla missione stessa.\n\nI migranti che vengono salvati \u2013 il salvataggio \u00e8 un obbligo che deriva dal diritto del mare, non dal mandato dell\u2019Operazione Sophia \u2013 verrebbero comunque sbarcati probabilmente in Italia, anche se la missione Sophia non ci fosse, in quanto l\u2019area operativa della missione coincide con le Sar italiana e maltese, e Malta, in ragione delle sue dimensioni, potrebbe al massimo farsi carico di un numero ridotto di migranti.", "lang": "it"}