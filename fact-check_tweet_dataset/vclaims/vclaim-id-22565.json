{"title": "90 prosent av dem som s\u00f8ker om abort etter uke 12, f\u00e5r det innvilget", "subtitle": "De fleste av dem gjennomf\u00f8rer aborten f\u00f8r uke 18.", "author": "www.faktisk.no", "date": null, "vclaim_id": "vclaim-id-22565", "url": "https://www.faktisk.no/faktasjekker/qk0/90-prosent-av-dem-som-soker-om-abort-etter-uke-12-far-det-innvilget", "vclaim": "Flere ungdomspartier har den siste tiden tatt til orde for \u00e5 utvide dagens abortgrense p\u00e5 12 uker. Mens lederen i Unge Venstre har foresl\u00e5tt at kvinner skal kunne ta selvbestemt abort helt til uke 24, \u00f8nsker krefter i AUF og FpU (Fremskrittspartiets Ungdom) en utvidelse til 18 uker.\n\nDette har f\u00e5tt KrF til \u00e5 reagere. I Politisk kvarter p\u00e5 NRK m\u00f8tte partiets nestleder Olaug Bollestad sentralstyremedlem i FpU, Christine Elise Hartvigsen, til debatt. Mens Bollestad mente en utvidelse av abortgrensen truer menneskeverdet, argumenterte Hartvigsen for at grensen b\u00f8r utvides fra 12 til 18 uker:\n\nEr det riktig \u2013 slik Hartvigsen sier \u2013 at ni av ti som s\u00f8ker om abort etter uke 12, f\u00e5r s\u00f8knaden innvilget? Det skal vi se p\u00e5 i denne faktasjekken.\n\nKvinner som \u00f8nsker abort etter 12. svangerskapsuke, m\u00e5 sende s\u00f8knad til en abortnemnd. Nemnda best\u00e5r av to leger, som skal legge vesentlig vekt p\u00e5 hvordan kvinnen selv bed\u00f8mmer situasjonen. Abortloven \u00a7 2 regulerer hvem som kan f\u00e5 innvilget abort etter uke 12:\n\u2022 Svangerskapet, f\u00f8dselen eller omsorgen for barnet kan f\u00f8re til en urimelig belastning for kvinnens fysiske eller psykiske helse. Det skal tas hensyn til disposisjon for sykdom.\n\u2022 Svangerskapet, f\u00f8dselen eller omsorgen for barnet kan sette kvinnen i en vanskelig livssituasjon.\n\u2022 Det er stor fare for at barnet kan f\u00e5 alvorlig sykdom som f\u00f8lge av arvelige anlegg, sykdom eller skadelig p\u00e5virkning under svangerskapet.\n\u2022 Kvinnen ble gravid etter incest, voldtekt eller seksuelle overgrep.\n\nIf\u00f8lge Hartvigsen f\u00e5r alts\u00e5 90 prosent av kvinnene som s\u00f8ker om abort etter uke 12, ja fra abortnemnda. N\u00e5r Faktisk.no sp\u00f8r FpU-politikeren om dokumentasjon for p\u00e5standen, viser hun til tall fra Folkehelseinstituttet (FHI).\n\n\u2013 563 av 628 har f\u00e5tt innvilget s\u00f8knaden, og dette utgj\u00f8r 90 prosent, skriver hun i en SMS.\n\nHartvigsen viser ogs\u00e5 til FHIs rapport om svangerskapsavbrudd for 2017:\n\n\u2013 Der st\u00e5r det at de fleste av de nemndbehandlede svangerskapsavbruddene ble utf\u00f8rt f\u00f8r 18. svangerskapsuke, skriver hun.\n\nTall fra Abortregisteret viser at flertallet som s\u00f8ker, f\u00e5r innvilget abort etter uke 12:\n\nAndelen som f\u00e5r innvilget abort etter uke 12, har ligget noks\u00e5 stabilt siden 2010. De tre siste \u00e5rene har 90 prosent av dem som s\u00f8kte om \u00e5 f\u00e5 ta abort etter uke 12, f\u00e5tt s\u00f8knaden innvilget. P\u00e5standen Hartvigsen kom med i Politisk kvarter er dermed helt riktig.\n\nI Abortregisteret mangler det opplysninger om utfallet av nemndbehandlingen for 44 kvinner i 2017. Andelen som fikk innvilget s\u00f8knaden om abort etter uke 12, kan dermed i praksis v\u00e6re enda h\u00f8yere enn 90 prosent.\n\nFHI utarbeider hvert \u00e5r en rapport om svangerskapsavbrudd. I rapporten for 2017 kan man lese at 96 prosent av alle aborter som ble utf\u00f8rt var selvbestemte. Det vil si at de skjedde innen utgangen av 12. svangerskapsuke.\n\nFire prosent av abortene skjedde etter uke 12, og hadde blitt innvilget av en abortnemnd. Det ble utf\u00f8rt rundt 12 700 aborter i 2017, og antallet har v\u00e6rt g\u00e5tt gradvis nedover de siste \u00e5rene.\n\nJo lenger man har kommet i svangerskapet, desto strengere er kravene for \u00e5 f\u00e5 innvilget abort. Etter utgangen av 18. svangerskapsuke kan man ikke f\u00e5 innvilget abort hvis det ikke er s\u00e6rlig tungtveiende grunner for det.\n\nFriske fostre antas \u00e5 v\u00e6re levedyktige etter utgangen av 22. svangerskapsuke, og abort er derfor ikke tillatt. Hvis det er noe alvorlig galt med fosteret s\u00e5 det ikke er levedyktig, kan man likevel f\u00e5 innvilget abort gjennom hele svangerskapet.\n\nAborter etter uke 12 utf\u00f8res bare p\u00e5 sykehus og gjennomf\u00f8res ved at kvinnen f\u00e5r medikamenter som framkaller rier. De fleste av disse abortene utf\u00f8res mellom uke 13 og 18:\n\nI 2017 ble 72 prosent av de nemndbehandlede abortene utf\u00f8rt mellom uke 13 og 18, og 26 prosent ble utf\u00f8rt mellom uke 19 og 21. I tillegg ble det utf\u00f8rt ni aborter etter uke 22.\n\nSom tidligere nevnt er det Abortloven \u00a7 2 som regulerer hvem som kan f\u00e5 innvilget abort etter 12. svangerskapsuke. I 2017 var de vanligste \u00e5rsakene til at kvinner fikk innvilget abort:\n\u2022 Stor fare for at barnet kan f\u00e5 alvorlig sykdom, som f\u00f8lge av arvelige anlegg, sykdom eller skadelige p\u00e5virkninger under svangerskapet (53 prosent).\n\u2022 Svangerskapet, f\u00f8dselen eller omsorgen for barnet kan sette kvinnen i en vanskelig livssituasjon (36 prosent).\n\nDe fleste aborter etter uke 12 ble utf\u00f8rt av kvinner i alderen 30\u201334 \u00e5r, etterfulgt av aldersgruppen 25\u201329 \u00e5r. F\u00e6rrest aborter ble utf\u00f8rt i de yngste og eldste aldersgruppene.", "lang": "no"}