{"title": "Renzi esagera sulle rinunce del Pd rispetto al M5S", "subtitle": "", "author": "pagellapolitica.it", "date": null, "vclaim_id": "vclaim-id-3187", "url": "https://pagellapolitica.it/dichiarazioni/8012/renzi-esagera-sulle-rinunce-del-pd-rispetto-al-m5s", "vclaim": "\"Il Movimento Cinque Stelle sostiene di aver RINUNCIATO a 23 milioni di \u20ac in sei anni attraverso il meccanismo dei bonifici pi\u00f9 o meno revocabili. La media fa circa 4 milioni all'anno. Bene. Il Partito Democratico ha RINUNCIATO a molto di pi\u00f9 attraverso l'abolizione del finanziamento pubblico ai partiti. Nel 2010 il PD di Bersani prendeva 60 milioni di \u20ac, nel 2011 57 milioni di \u20ac. Adesso, nel 2018, questa cifra \u00e8 pari a ZERO. Dunque noi abbiamo rinunciato a 60 (sessanta), loro hanno rinunciato a 4 (quattro)\"\n\nIl segretario del PD Matteo Renzi ha confrontato i 23 milioni di euro a cui avrebbe rinunciato il Movimento 5 Stelle in questi anni, attraverso il meccanismo delle restituzioni tramite bonifici al centro del recente caso di \u201cRimborsopoli\u201d, con la cifra a cui avrebbe rinunciato il PD abolendo il finanziamento pubblico ai partiti, secondo Renzi molto superiore.\n\nIl contributo pubblico a favore di partiti o movimenti politici viene da lontano. Fu introdotto infatti per la prima volta dalla legge 2 maggio 1974, n. 195. Questa, modificata e integrata negli anni successivi - come la legge 18 novembre 1981, n. 659 - istituiva:\n\n a. una forma di contributo statale per il funzionamento ordinario dei partiti;\n\n b. un\u2019ulteriore forma di contributo a titolo di rimborso per le spese elettorali da questi sostenute per le elezioni politiche, europee e regionali.\n\nNegli ultimi anni, le cose sono cambiate in modo sostanziale. Il 28 dicembre 2013, l\u2019allora governo Letta present\u00f2 un decreto legge, approvato il 20 febbraio e pubblicato in il giorno successivo, con cui \u00e8 stato abolito il finanziamento pubblico ai partiti, compresi i \u201crimborsi\u201d elettorali.\n\nSe \u00e8 vero che il decreto legge ha abrogato il finanziamento pubblico diretto ai partiti, questo ha per\u00f2 lasciato spazio a un sistema di finanziamento basato sulle detrazioni fiscali delle donazioni private e sulla destinazione volontaria del 2 per mille dell\u2019IRPEF.\n\nIl sistema di finanziamento indiretto (donazioni e 2 per mille) non \u00e8 tuttavia l\u2019unico di cui godono i partiti. Oltre agli stipendi ricevuti da deputati e senatori (che includono anche le spese per staff e personale), lo Stato continua a finanziare i partiti attraverso contributi versati ai i gruppi parlamentari per il loro funzionamento.\n\nLe cifre destinate ai gruppi parlamentari dipendono dalla consistenza numerica dei gruppi stessi. Secondo gli ultimi dati disponibili, relativi al 2016, in quell'anno la Camera ha trasferito ai gruppi 31,79 milioni; il PD ha potuto cos\u00ec beneficiare di 14,43 milioni, mentre il Movimento Cinque Stelle ha incassato 3,78 milioni. Anche al Senato il contributo ai gruppi rispecchia la loro grandezza: nel 2016 il PD ha beneficiato di 6,4 milioni, il Movimento 5 Stelle di 2,396 milioni.\n\nOltre alla rinuncia citata da Renzi, bisogna aggiungere che il Movimento Cinque Stelle non ha mai presentato la documentazione necessaria per ricevere contributi da parte dello Stato - era necessario in particolare avere uno statuto \"conformato a principi democratici nella vita interna\", che il M5S per sua scelta non ha - rendendo quindi impossibili quei contributi (la questione \u00e8 spiegata qui pi\u00f9 nel dettaglio). Quindi, il Movimento Cinque Stelle non percepiva i rimborsi elettorali (ora aboliti) e non \u00e8 inserito nella lista di partiti che possono percepire il 2xMille come previsto oggi.\n\n\u00c8 possibile verificare i numeri citati da Renzi prendendo in esame direttamente i bilanci del Partito Democratico. Quello del 2010 quantifica i rimborsi ricevuti per le elezioni dei consigli regionali eletti nello stesso anno in 10 milioni 356 mila euro. A questa cifra vanno aggiunti i rimborsi elettorali ricevuti per le elezioni di Camera e Senato (2008), Parlamento Europeo (2009) e altri consigli regionali e provinciali eletti nel 2008 e nel 2009, che ammontano a 49 milioni 791 mila euro. Il totale di rimborsi ricevuto nel 2010 \u00e8 quindi di 60 milioni 147 mila euro.\n\nBisogna notare, per\u00f2, che i numeri citati da Renzi fanno riferimento agli ultimi due anni in cui un i rimborsi elettorali sono stati particolarmente alti: la legge n.96 del 2012 (governo Monti; PD e PdL favorevoli, IdV contraria, Lega astenuta) ha dimezzato i contributi per il 2012 e stabilito delle riduzioni per gli anni successivi.\n\nIn questo senso, affermare che il Partito Democratico abbia rinunciato a 60 milioni non \u00e8 corretto, perch\u00e9 se anche i rimborsi elettorali non fossero stati aboliti il loro ammontare sarebbe stato ben inferiore, in linea con le riduzioni previste dalla legge n.96 del 2012.\n\nAbbiamo visto come nonostante l\u2019abolizione dei rimborsi elettorali, il finanziamento pubblico ai partiti \u2013 PD incluso \u2013 non sia \u201cuguale a zero\u201d. I partiti percepiscono infatti tuttora finanziamenti pubblici indiretti (donazioni e 2 per mille), mentre lo Stato continua indirettamente a finanziare le forze politiche attraverso contributi versati ai gruppi parlamentari.\n\nQuesta affermazione \u00e8 scorretta per almeno tre motivi: da un lato, come abbiamo appena visto, Matteo Renzi prende la cifra pi\u00f9 alta degli ultimi anni citando i 60 e i 57 milioni di euro del 2010 e 2011. Con la legge 96/2012 - certo approvata anche per volont\u00e0 del PD - quella cifra \u00e8 scesa in modo sostanzioso negli anni successivi.\n\nIn secondo luogo, scegliendo di non presentare la documentazione necessaria e di non adottare uno statuto adeguato, il Movimento Cinque Stelle ha rinunciato di fatto anche ai rimborsi elettorali degli anni passati (42,6 milioni di euro per la legislatura) e alla somma annuale proveniente dal 2xMille.\n\nInfine, Renzi compara due cose differenti: la riduzione fino all\u2019azzeramento dei contributi pubblici ai partiti sotto forma di rimborsi elettorali - che \u00e8 avvenuta per legge e interessa tutti - e le cifre versate dai parlamentari M5S tramite i famosi bonifici al Fondo di garanzia per le PMI, che vengono dai loro stipendi.\n\nRiassumendo. Matteo Renzi quantifica in maniera esatta i rimborsi elettorali ricevuti nel 2010 e 2011 dal Partito Democratico, contributi che si sono ridotti progressivamente negli anni successivi (legge n.96 del 2012, governo Monti) e che dal 2017, come previsto da un decreto legge del governo Letta, sono stati definitivamente aboliti. Ma non \u00e8 corretto affermare che il PD abbia rinunciato a 60 milioni l\u2019anno visto che, se non fossero stati aboliti i rimborsi elettorali, l'ammontare di questi sarebbe stato molto minore di 60 milioni, considerato il trend discendente iniziato con il governo Monti (Figura 1).\n\nAllo stesso modo, se \u00e8 vero che i rimborsi elettorali percepiti dal PD ammontano ad oggi a zero, non \u00e8 altrettanto corretto dire che l\u2019attuale ammontare del finanziamento pubblico al PD sia uguale a zero: come abbiamo specificato, i partiti percepiscono tuttora finanziamenti pubblici indiretti (donazioni e 2 per mille) e diretti (contributi statali ai gruppi parlamentari). Di questi, solo i secondi sono percepiti anche dal M5S, che invece ha rinunciato ai primi.\n\nLa differenza tra quanto rinunciato dal PD e quanto rinunciato dal M5S \u00e8 diversa, e certamente inferiore se esistente, da quella suggerita dal segretario del PD (56 milioni l\u2019anno). Ai 4 milioni dei bonifici al fondo per le PMI bisognerebbe infatti aggiungere i rimborsi elettorali non percepiti dal M5S dopo il 2013 (42,6 milioni) e il 2 per mille (non calcolabile: \u00e8 impossibile stabilire quanto avrebbe ricevuto il M5S).\n\nRenzi paragona infine due \u201crinunce\u201d diverse: quella dei Cinque Stelle \u00e8 legata ai contributi volontari da versare al Fondo di garanzia per le piccole e medie imprese, quella del PD all'abolizione del finanziamento pubblico diretto ai partiti, legge voluta dallo stesso Partito Democratico ma che, ovviamente, si applica a tutte le altre forze politiche. Il paragone \u00e8 traballante e il segretario del PD sceglie solo le cifre che fanno pi\u00f9 comodo alla sua argomentazione: per lui il verdetto \u00e8 \"Pinocchio andante\u201d.", "lang": "it"}