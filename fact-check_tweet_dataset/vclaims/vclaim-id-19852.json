{"title": "Salvini e i rifugiati", "subtitle": "", "author": "pagellapolitica.it", "date": null, "vclaim_id": "vclaim-id-19852", "url": "https://pagellapolitica.it/dichiarazioni/7830/salvini-e-i-rifugiati", "vclaim": "\"Le prime tre nazionalit\u00e0 di sbarco nel 2017 [...] sono Bangladesh, Nigeria e Guinea. Sapete quante domande sono state accolte di cittadini [...] che hanno detto \u2018Sono un rifugiato politico\u2019 fino al 21 aprile di quest\u2019anno? Nigeria 4%, Guinea 2%, Bangladesh 2%, perch\u00e9 non risultano guerre in Bangladesh e nelle altre zone\".\n\nSulle nazionalit\u00e0 di provenienza, Salvini ha ragione. In base ai dati del ministero dell'Interno, le prime tre nazionalit\u00e0 degli sbarcati in Italia al 30 di aprile scorso sono Nigeria (5.250), Bangladesh (4.575) e Guinea (4.183).\n\nBisogna precisare, per prima cosa, che un richiedente asilo pu\u00f2 vedersi riconosciuti tre status differenti (da cui dipendono ad esempio permessi di soggiorno di durata diversa), come avevamo gi\u00e0 spiegato: chi ottiene lo status di rifugiato \u00e8 una minoranza del totale di chi ottiene l'asilo, mentre percentuali pi\u00f9 alte ottengono la protezione umanitaria e quella sussidiaria.\n\nNon \u00e8 chiara la fonte precisa usata da Salvini per i dati sulle domande accolte \"fino al 21 aprile di quest'anno\". Il ministero dell'Interno certifica ad esempio che ad aprile sono state accolte - riconoscendo una delle tre protezioni di cui sopra - il 41% delle domande avanzate (a marzo il 43%, a febbraio il 42% e a gennaio il 41%) ma senza una suddivisione in base alla nazionalit\u00e0 dei richiedenti che arriva a una data cos\u00ec recente. Ci sono comunque, come vedremo, dati per nazionalit\u00e0 fino a tutto il 2016.\n\nTra quelle esaminate ad aprile - indipendentemente da quando sono state presentate: potrebbero insomma non riferirsi tutte ad arrivi in quel mese - lo status di rifugiato \u00e8 stato concesso nel 5 per cento circa dei casi, contro l\u20198 per cento della protezione sussidiaria e il 26 per cento di quella umanitaria.\n\nSu 6.233 decisioni riguardanti cittadini del Bangladesh, 102 (pari al 2 per cento) si sono concluse con la concessione dello status di rifugiato, 71 (l\u2019un per cento circa) con la protezione sussidiaria e 1.471 con la protezione umanitaria (il 24 per cento). La percentuale delle domande respinte \u00e8 stata del 72 per cento, con un ulteriore 2 per cento di irreperibili.\n\nInfine, su 2.605 decisioni riguardanti cittadini della Guinea hanno avuto accoglimento 41 richieste con lo status di rifugiato (2 per cento circa), a fronte di 54 status di protezione sussidiaria (2 per cento circa) e 675 protezioni umanitarie (26 per cento). Il tasso di domande respinte \u00e8 del 66 per cento, con un 4 per cento di irreperibili.\n\nSalvini dice infine che \u201cnon ci sono guerre in Bangladesh e nelle altre zone\u201d. \u00c8 vero che nessuno dei tre Paesi \u00e8 ufficialmente in stato di guerra (d\u2019altra parte, neanche Siria e Afghanistan lo sono, formalmente) e che non ci sono conflitti paragonabili a quello siriano o afghano. Ma i tre Paesi citati da Salvini sono attraversati da violenze e da gravi crisi politiche, non solamente economiche o climatiche.\n\nIl Bangladesh conosce una spietata guerriglia jihadista portata avanti da Jamaatul Mujahideen Bangladesh, un gruppo islamista legato all'Isis. Nelle zone di confine con l'India ci sono forti tensioni etniche e scontri, con una minoranza indigena perseguitata, oltre a cartelli criminali dediti al traffico di droga e armi.\n\nIn Nigeria poi \u00e8 in corso la guerra tra forze regolari e Boko Haram, l'organizzazione terroristica islamista che opera nel nord del Paese e perseguita i cristiani. Non solo. Anche nel sud del Paese operano gruppi guerriglieri, in particolare il Movimento per l'emancipazione del delta del Niger. Vaste aree del Paese sono attraversate da violenze tra etnie e religioni diverse.\n\nLa Guinea \u00e8 relativamente pi\u00f9 tranquilla, anche se come la Nigeria \u00e8 esposta al fenomeno del terrorismo islamico e a violenze etniche e religiose.\n\nSalvini cita due dati corretti: quello sulle prime tre nazionalit\u00e0 dei migranti arrivati in Italia e la percentuale di richiedenti asilo da quei Paesi che ottengono lo status di rifugiato. Non considera per\u00f2 che esistono altre forme di protezione ed \u00e8 un po\u2019 sbrigativo nell\u2019affermare che non ci siano violenze e attivit\u00e0 militari nei Paesi in questione. \u201cC\u2019eri quasi\u201d per il leader della Lega Nord.", "lang": "it"}