{"title": "Solo un morto recuperato nel Mediterraneo nel 2019? No, Salvini sbaglia", "subtitle": "", "author": "pagellapolitica.it", "date": null, "vclaim_id": "vclaim-id-29590", "url": "https://pagellapolitica.it/dichiarazioni/8224/solo-un-morto-recuperato-nel-mediterraneo-nel-2019-no-salvini-sbaglia", "vclaim": "Secondo il ministro dell\u2019Interno, al calo degli sbarchi \u00e8 corrisposto un drastico calo dei migranti morti in mare. A una domanda della conduttrice Barbara d\u2019Urso, il leader della Lega ha infatti risposto: \u00abSai quanti sono stati i morti recuperati nel Mediterraneo quest\u2019anno? Uno. Solo uno\u00bb.\n\nL\u2019espressione \u00abrecuperati\u00bb di Salvini \u00e8 per\u00f2 fuorviante, perch\u00e9 lascia intendere che questo sia anche il numero totale dei migranti morti in mare quest\u2019anno.\n\nMa quanti sono stati davvero i decessi nel Mediterraneo quest\u2019anno? Quanti cadaveri sono stati recuperati? Abbiamo verificato la frase del ministro, e la statistica riportata \u00e8 fuorviante, come gi\u00e0 successo a inizio gennaio, quando Salvini era stato ospite di Bruno Vespa a a su Rai 1.\n\nAl 18 marzo 2019, i migranti sbarcati nel nostro Paese da inizio anno sono stati 348, il 94,35 per cento in meno rispetto allo stesso periodo del 2018, quando ne erano arrivati 6.161. Nel 2017, il numero degli sbarchi era stato ancora pi\u00f9 alto: 16.328, il 62,3 per cento in pi\u00f9 rispetto all\u2019anno dopo e il 97,9 per cento in pi\u00f9 rispetto ai primi due mesi e mezzo del 2019.\n\nSecondo l\u2019Oim, dal 1\u00b0 gennaio al 18 marzo 2019 i morti nel Mediterraneo sono stati 234, di cui 152 nella rotta centrale, quella percorsa dai migranti per arrivare in Italia dalla Libia o dalla Tunisia. A gennaio i morti sono stati 208, 17 a febbraio e 9 a marzo.\n\n\u00abGli incidenti di livello 1 sono basati solo sulle informazioni provenienti dai media\u00bb, spiega l\u2019Oim sul sito ufficiale del progetto. \u00abQuelli di livello 2 sono basati su testimonianze non verificate di testimoni oculari o dalle risposte dei sopravvissuti. Gli incidenti di livello 3 sono basati sulle informazioni di pi\u00f9 media, mentre quelli di livello 4 sono basati sulle informazioni di almeno una Ong, di un\u2019organizzazione internazionale (Igo) o di un altro soggetto umanitario con una conoscenza diretta di quanto accaduto. Gli incidenti di livello 5, infine, sono basati sull\u2019informazione proveniente da fonti ufficiali, come quelle governative o dei medici che hanno eseguito autopsie, o da pi\u00f9 organizzazioni umanitarie\u00bb.\n\nSebbene non si abbiano numeri certi, non \u00e8 vero che nel 2019 i morti nel Mediterraneo sono stati \u00absolo uno\u00bb, come lascia intendere la frase di Salvini, che per\u00f2 parla di \u00abmorti recuperati\u00bb. Ma anche in questo caso, il dato non \u00e8 corretto.\n\nIl database dell\u2019Oim sul 2019 (qui scaricabile) contiene i dati su oltre 30 incidenti avvenuti nel Mediterraneo. Di questi, solo quattro sono di livello 5 \u2013 ossia quelli con le statistiche pi\u00f9 affidabili, perch\u00e9 verificate da pi\u00f9 fonti \u2013 mentre la maggior parte sono di livello 4.\n\nIl 10 gennaio 2019, 50 migranti di nazionalit\u00e0 curda e irachena sono sbarcati a Crotone, in Calabria, dove le forze dell\u2019ordine hanno arrestato due cittadini russi, accusati di essere gli scafisti. Tra le persone sbarcate, mancava per\u00f2 un cittadino iracheno, dato per disperso.\n\nUndici giorni dopo, il 21 gennaio, fonti locali hanno dato la notizia del ritrovamento di un cadavere, che come ha confermato a il Ministero dell\u2019Interno era quello del disperso nello sbarco di Crotone.", "lang": "it"}