{"title": "Takten i boligbyggingen har g\u00e5tt opp", "subtitle": "Det bygges i snitt flere boliger under denne regjeringen enn den forrige", "author": "www.faktisk.no", "date": null, "vclaim_id": "vclaim-id-74078", "url": "https://www.faktisk.no/faktasjekker/7a9/takten-i-boligbyggingen-har-gatt-opp", "vclaim": "Mandag 3. august m\u00f8ttes SVs nestleder Torgeir Knag Fylkesnes, Aps boligpolitiske talsperson Siri G\u00e5semyr Staalesen og finansminister Jan Tore Sanner (H) til debatt om boligpolitikk p\u00e5 Politisk kvarter p\u00e5 NRK.\n\nUnder debatten stilte Staalesen seg sp\u00f8rrende til hva regjeringen har gjort for \u00e5 bygge flere boliger.\n\nAntallet boliger som bygges p\u00e5virkes av en rekke faktorer, hvorav flere er utenfor regjeringens kontroll. Faktisk.no tar ikke stilling til hvorvidt endringene i boligbyggingen skyldes endret politikk, kun om det er blitt bygget flere boliger eller ikke. I denne faktasjekken vil konklusjonen derfor kun bygge p\u00e5 sp\u00f8rsm\u00e5let om takten p\u00e5 boligbyggingen har g\u00e5tt opp.\n\nModell- og analysedirekt\u00f8r Anders Lund i Eiendomsverdi forteller til Faktisk.no at det som har mest \u00e5 si for hvor mange boliger som bygges, er boligprisene.\n\n\u2013 Hvis du har h\u00f8y prisvekst, h\u00f8ye priser og tilgjengelige tomter \u00e5 bygge p\u00e5, s\u00e5 blir det bygget p\u00e5 dem. Antallet boliger som bygges avhenger av hvor mange nybygg boligutviklerne f\u00e5r solgt, sier Lund.\n\nI 2015 lanserte regjeringen en strategi for boligmarkedet, der m\u00e5let var \u00e5 legge til rette for \u00abraskere, enklere og billigere boligbygging\u00bb. I 2018 ble det lansert en fornyet strategi for samme felt. Den nye strategien inneholder blant annet en liste over planlagte tiltak fra 2015 og statusen for disse.\n\nBlant de gjennomf\u00f8rte tiltakene er nye regler som skal gj\u00f8re det enklere og raskere \u00e5 omdisponere st\u00f8rre areal fra n\u00e6rings- til boligform\u00e5l, nye regler som kan skape st\u00f8rre grad av forutsigbarhet i planleggingsfasen og diverse forenklinger av byggtekniske krav, herunder TEK17.\n\nFaktisk.no har tatt kontakt med Finansdepartementet for \u00e5 sjekke hva slags dokumentasjon Sanner har for p\u00e5standen om den \u00f8kte boligbyggingen. Departementets kommunikasjonsenhet opplyser at p\u00e5standen baserer seg p\u00e5 tall for igangsatt bygging av boliger. Kommunikasjonssjef Therese Riiser W\u00e5len skriver blant annet f\u00f8lgende:\n\nHun viser ogs\u00e5 til de ovennevnte strategiene for boligmarkedet.\n\nStatistisk sentralbyr\u00e5 har en \u00e5rlig statistikk som viser b\u00e5de igangsatte og fullf\u00f8rte boliger. Fordi denne prosessen kan ta noe tid, er det nyttig \u00e5 se p\u00e5 begge deler.\n\nSlik har utviklingen i antall \u00e5rlige igangsatte og fullf\u00f8rte boliger v\u00e6rt siden \u00e5r 2000:\n\nFinansminister Sanner spesifiserte ikke n\u00f8yaktig hvilken periode han siktet til under debatten, da han sa at takten i boligbyggingen har g\u00e5tt opp. Gitt konteksten for uttalelsen, er det imidlertid n\u00e6rliggende \u00e5 tolke det som en sammenligning med den r\u00f8dgr\u00f8nne regjeringen.\n\nFor \u00e5 sammenligne utviklingen i antall boliger, har Faktisk.no regnet ut gjennomsnittet for \u00e5rene 2006-2013 for den r\u00f8dgr\u00f8nne perioden, og gjennomsnittet for \u00e5rene 2014-2019 for den borgerlige regjeringsperioden. Den r\u00f8dgr\u00f8nne og borgerlige regjeringen overtok makten henholdsvis h\u00f8sten 2005 og h\u00f8sten 2013. Fordi det er lite igjen av \u00e5ret, og statsbudsjettet for disse \u00e5rene lages av utg\u00e5ende regjering, regner vi \u00e5rene med maktbytter som tilh\u00f8rende regjeringen som mister makten.\n\nUnder Stoltenberg-regjeringen var snittet p\u00e5 27 631 igangsatte boliger og 25 324 fullf\u00f8rte boliger per \u00e5r, mens Solberg-regjeringen s\u00e5 langt har hatt et snitt p\u00e5 32 220 igangsatte boliger og 30 068 fullf\u00f8rte boliger per \u00e5r. Det tilsvarer en \u00f8kning p\u00e5 henholdsvis 17 og 19 prosent. M\u00e5lt i kvadratmeter er \u00f8kningen p\u00e5 henholdsvis 13 og 21 prosent for igangsatte og fullf\u00f8rte boliger. Derfor blir det riktig av Sanner \u00e5 si at takten i boligbyggingen har g\u00e5tt opp.", "lang": "no"}