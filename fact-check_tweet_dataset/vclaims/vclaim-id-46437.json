{"title": "No, Bonafede non ha \u201cpremiato\u201d i detenuti rivoltosi e punito gli agenti", "subtitle": "", "author": "www.pagellapolitica.it", "date": null, "vclaim_id": "vclaim-id-46437", "url": "https://www.pagellapolitica.it/dichiarazioni/8647/no-bonafede-non-ha-premiato-i-detenuti-rivoltosi-e-punito-gli-agenti", "vclaim": "\u00abA seguito delle rivolte carcerarie (...) il Ministro Bonafede ha \u2018duramente reagito\u2019 (...) concedendo lo svuota carceri, come premio a chi ha gravemente danneggiato istituti penitenziari e a chi ha aggredito gli agenti della polizia penitenziaria. Bastava? No! Con Bonafede non c'\u00e8 mai limite al peggio ed oggi apprendiamo che (...) gli agenti della Polizia penitenziaria che hanno contenuto le rivolte sono stati attinti da avvisi di garanzia\u00bb\n\nPer prima cosa \u00e8 falso che i carcerati \u00abrivoltosi\u00bb siano stati premiati con lo \u201cSvuota-carceri\u201d. Con l\u2019espressione, Delmastro sta facendo riferimento al provvedimento contenuto all\u2019articolo 123 del decreto \u201cCura Italia\u201d del 17 marzo (convertito in legge il 24 aprile senza modifiche rilevanti ai fini della nostra analisi).\n\nCome abbiamo spiegato in una nostra analisi, questo articolo ha modificato le procedure, velocizzandole, per concedere a certi detenuti (vedremo tra poco quali) di scontare i 18 mesi di pena residua ai domiciliari col braccialetto elettronico. Questa possibilit\u00e0 non era una novit\u00e0: era stata introdotta dal centrodestra nel 2010 (per una pena residua di 12 mesi) e ampliata dal governo Monti nel 2011 (a 18 mesi).\n\nCome anticipato, solo alcuni detenuti possono godere di questa possibilit\u00e0. Sono esclusi ad esempio i condannati per reati gravi (e infatti questa norma non c\u2019entra con la scarcerazione di alcuni boss mafiosi, come abbiamo scritto), i delinquenti abituali e i \u00abdetenuti nei cui confronti sia redatto rapporto disciplinare (...) in quanto coinvolti nei disordini e nelle sommosse a far data dal 7 marzo 2020\u00bb (lettera e) del primo comma dell\u2019art. 123 del decreto \u201cCura Italia\u201d).\n\nNon solo. Sono esclusi anche (lettera d del primo comma dell\u2019art. 123 del decreto \u201cCura Italia\u201d) i detenuti che nell\u2019ultimo anno siano stati sanzionati per partecipazione a disordini o a sommosse, promozione di disordini o di sommosse, evasione e fatti previsti dalla legge come reato, commessi in danno di compagni, di operatori penitenziari o di visitatori (articolo 77, comma 1, numeri 18, 19, 20 e 21 del decreto del Presidente della Repubblica 30 giugno 2000, n. 230).\n\nInsomma, gi\u00e0 parlare di \u201csvuota-carceri\u201d per un provvedimento che ha modificato solo alcuni aspetti procedurali di una norma in vigore da dieci anni potrebbe essere considerato forzato. Ma soprattutto il provvedimento esclude dal beneficio proprio i carcerati che hanno partecipato alle rivolte e/o che hanno aggredito gli agenti della polizia penitenziaria.\n\nSe il pm, che per via della separazione dei poteri \u00e8 indipendente dal potere esecutivo e quindi anche dal ministro della Giustizia, riceve una notizia di reato dalla polizia o dalle denunce di privati cittadini in teoria \u00e8 obbligato ad agire, per via dell\u2019obbligatoriet\u00e0 dell\u2019azione penale stabilita dall\u2019articolo 112 della Costituzione. Questo nella prassi non sempre accade: le procure sono sommerse di denunce e succede che venga deciso, non senza un margine di discrezionalit\u00e0, di dare la precedenza alle indagini su certe notizie di reato piuttosto che su altre.\n\nNel caso in questione per\u00f2, i pm sono stati chiamati in causa direttamente dal Garante dei diritti delle persone detenute o private della libert\u00e0 personale (organismo statale indipendente incaricato di monitorare le carceri) per la regione Campania, Samuele Ciambriello, e per un fatto che se fosse vero sarebbe molto grave. Ciambriello \u00e8 infatti stato a sua volta sollecitato dalle denunce di diversi familiari dei detenuti del carcere di Santa Maria Capua Vetere che avevano raccontato di essere stati picchiati a inizio aprile da agenti a volto coperto (e ci sarebbero delle foto che testimoniano le percosse subite) come punizione a distanza per la rivolta di marzo.\n\nPer accertare se le accuse sono vere, se gli agenti della polizia penitenziaria hanno agito in maniera legittima \u2013 ricordiamo che \u00e8 legittimo ad esempio difendersi anche con l\u2019uso della forza da un\u2019eventuale aggressione \u2013 e per poterli eventualmente scagionare dalle accuse di reato che sono state mosse, \u00e8 necessario compiere determinati atti d\u2019indagine che prevedono appunto di inviare le informazioni di garanzia.\n\nInfatti anche gli stessi agenti della polizia penitenziaria, secondo i resoconti di stampa, si sono indignati pi\u00f9 che per gli \u201cavvisi di garanzia\u201d in s\u00e9 soprattutto per le modalit\u00e0 con cui questi sono stati dati, recapitandoli direttamente in carcere: una maniera ritenuta eccessivamente \u201cspettacolare\u201d. \u00abBastava andare a casa dei poliziotti, anche per una questione di rispetto tra corpi dello Stato\u00bb, ha dichiarato ad esempio l\u2019assistente capo della Penitenziaria, in servizio a Santa Maria Capua Vetere, Gaetano Napoleone.\n\nIl deputato di Fratelli d\u2019Italia Andrea Delmastro l\u201911 giugno ha sostenuto che Bonafede abbia premiato i carcerati protagonisti delle rivolte di marzo con un provvedimento chiamato da FdI \u201csvuota-carceri\u201d, mentre avrebbe in qualche modo una responsabilit\u00e0 per gli avvisi di garanzia dati ad alcuni agenti della polizia penitenziaria del carcere di Santa Maria Capua Vetere.\n\nSi tratta di un\u2019affermazione priva di fondamento: il provvedimento contenuto nel decreto \u201cCura-Italia\u201d \u2013 chiamato da FdI \u201cSvuota-carceri\u201d con una certa forzatura \u2013 esclude esplicitamente proprio i detenuti che hanno partecipato alle rivolte. Dall\u2019altro il ministro della Giustizia non sembra aver avuto un ruolo nell\u2019invio da parte dei pm di avvisi di garanzia a persone coinvolte in eventuali indagini. Nel caso in questione, inoltre, queste indagini sono state avviate dalla denuncia avanzata dal Garante dei detenuti della Campania e non per la repressione delle rivolte, ma per una supposta \u201cpunizione\u201d impartita ai detenuti a settimane di distanza.", "lang": "it"}