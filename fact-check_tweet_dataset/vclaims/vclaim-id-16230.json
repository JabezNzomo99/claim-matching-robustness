{"title": "Ile wynosz\u0105 nak\u0142ady na nauk\u0119 w Polsce?", "subtitle": "Ile wynosz\u0105 nak\u0142ady na nauk\u0119 w Polsce? Sprawdzamy co na ten temat powiedzia\u0142 Jaros\u0142aw Gowin. Czy jego s\u0142owa s\u0105 zgodne z prawd\u0105?", "author": "demagog.org.pl", "date": null, "vclaim_id": "vclaim-id-16230", "url": "https://demagog.org.pl/wypowiedzi/ile-wynosza-naklady-na-nauke-w-polsce/", "vclaim": "Ile wynosz\u0105 nak\u0142ady na nauk\u0119 w Polsce?\n\nPolska, jak ka\u017cdy pozosta\u0142y kraj cz\u0142onkowski Unii Europejskiej zosta\u0142a zobligowana do przygotowania wieloletniego planu rozwoju sp\u00f3jnego z unijn\u0105 strategi\u0105 wzrostu \u201eEuropa 2020\u201d. Plan UE obejmuje 5 obszar\u00f3w: zatrudnienie, innowacj\u0119, edukacj\u0119, w\u0142\u0105czenie spo\u0142eczne oraz energi\u0119 i zmiany klimatu.\n\nLiczba przytoczona w wywiadzie, czyli 1,70 % PKB, to poziom nak\u0142ad\u00f3w na dzia\u0142alno\u015b\u0107 badawczo-rozwojow\u0105, do osi\u0105gni\u0119cia kt\u00f3rego zobowi\u0105zali\u015bmy si\u0119 w krajowym programie dzia\u0142ania (Narodowy Program Reform).\n\nCo roku Komisja Europejska publikuje raport podsumowuj\u0105cy dotychczasowe osi\u0105gni\u0119cia w realizacji strategii. Najbardziej aktualny pochodzi z lutego 2016 roku. Wed\u0142ug zawartych w nim informacji, wydatki na badania i rozw\u00f3j osi\u0105gn\u0119\u0142y w 2014 roku 0,9 % PKB. Ta sama cyfra pojawia si\u0119 tak\u017ce w najnowszym raporcie dotycz\u0105cym wysoko\u015bci wydatk\u00f3w na badania i rozw\u00f3j przygotowanym przez Organizacj\u0119 Wsp\u00f3\u0142pracy Gospodarczej i Rozwoju (OECD).\n\nAktualne dane GUS, opublikowane pod koniec pa\u017adziernika bie\u017c\u0105cego roku wskazuj\u0105 na to, i\u017c w roku 2015 na badania i prace rozwojowe faktycznie przeznaczono 1% PKB.\n\nZgodnie z definicj\u0105 GUS dzia\u0142alno\u015b\u0107 badawcza i rozwojowa (w skr\u00f3cie B+R) to: \u201csystematycznie prowadzone prace tw\u00f3rcze, podj\u0119te dla zwi\u0119kszenia zasobu wiedzy, w tym wiedzy o cz\u0142owieku, kulturze i spo\u0142ecze\u0144stwie, jak r\u00f3wnie\u017c dla znalezienia nowych zastosowa\u0144 dla tej wiedzy\u201d. Mierz\u0105c poziom wydatk\u00f3w na B+R sumuje si\u0119 nie tylko wydatki jednostek naukowych i badawczo-rozwojowych, ale tak\u017ce przedsi\u0119biorstw posiadaj\u0105cych zaplecze umo\u017cliwiaj\u0105ce tego typu dzia\u0142ania.", "lang": "pl"}