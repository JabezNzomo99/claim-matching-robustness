{"title": "No, non esiste un farmaco russo che previene o cura il Covid-19", "subtitle": "", "author": "pagellapolitica.it", "date": null, "vclaim_id": "vclaim-id-36575", "url": "https://pagellapolitica.it/bufale/show/1005/no-non-esiste-un-farmaco-russo-che-previene-o-cura-il-covid-19", "vclaim": "Il 18 marzo su Facebook \u00e8 stata pubblicata un'immagine che mostra la foto di una scatola bianca e rossa con sopra riportate delle scritte in russo e un testo. Si legge: \u00abIn Russia vendono farmaco contro corona Virus allucinante fate girare prima che bloccano\u00bb. Il riferimento \u00e8 all'Arbidol (traduzione nel nostro alfabeto della scritta in russo riportata sulla scatola), un farmaco antivirale venduto in Russia e in Cina.\n\n\n\nCome ha spiegato il medico e divulgatore scientifico Salvo Di Grazia sul portale di Fnomceo (Federazione nazionale degli ordini dei medici chirurghi e degli odontoiatri) \u00abl\u2019Arbidol \u00e8 un farmaco il cui principio attivo \u00e8 l\u2019Umifenovir con azione antivirale e il suo scopo \u00e8 proprio quello di mitigare o abbreviare i sintomi delle malattie da virus, in particolare di quelli che causano l\u2019influenza. In Italia (e negli Stati Uniti) il farmaco non \u00e8 in vendita e ne esistono altri simili [...]. Non si tratta certamente di prodotti \u201csegreti\u201d o sconosciuti, il farmaco fa parte di una categoria precisa, studiata e alla quale appartengono numerosi farmaci in vendita in Europa e in Italia. La discussione verte sulla sua efficacia che, pur studiata, non \u00e8 cos\u00ec chiara. In queste settimane il suo uso \u00e8 stato proposto anche per Covid-19, la malattia causata da SARS-Cov-2 (popolarmente detto \u201cCoronavirus\u201d)\u00bb.\n\n\n\n\u00abL\u2019Accademia russa di scienze mediche \u2013 si legge ancora \u2013 ha affermato che non ci sono sufficienti prove scientifiche che sostengano l\u2019efficacia del farmaco e gli studi che abbiamo a disposizione sono molto discutibili. [...] Non ci sono quindi particolari motivi per ritenere che questo farmaco sia preferibile ad altri gi\u00e0 utilizzati o che abbia effetti particolarmente favorevoli e non si pu\u00f2 ritenere questo farmaco come \u201cla cura\u201d per la malattia causata da SARS-Cov-2\u00bb.", "lang": "it"}