{"title": "Quanti saranno i beneficiari di quota 100?", "subtitle": "Secondo Luigi Di Maio, la platea di possibili beneficiari si attesta a mezzo milione di persone. Abbiamo verificato", "author": "www.agi.it", "date": "2018-10-19T06:53+0200", "vclaim_id": "vclaim-id-10979", "url": "https://www.agi.it/fact-checking/pensioni_quota_100_di_maio-4504317/news/2018-10-19/", "vclaim": "Nel Documento programmatico di bilancio 2019 \u2013 la \u201cbozza\u201d della prossima legge di stabilit\u00e0 \u2013 inviato alla Commissione europea il 16 ottobre, il governo ha scritto che \u201cLa soglia minima per il pensionamento anticipato \u00e8 di 62 anni di et\u00e0 e 38 anni di contributi, a cui si potr\u00e0 accedere durante quattro \u2018finestre\u2019 l\u2019anno\u201d.\n\nI costi sono una grande incognita, in base ai dati disponibili: nel Documento programmatico \u00e8 previsto un impatto sul Pil di quota 100 pari allo 0,37% del Pil nel 2019 e nel 2020, e allo 0,36% nel 2021. Su un Pil nominale che dovrebbe arrivare nel 2019 intorno ai 1.750 miliardi di euro, significa infatti una spesa di 6,5 miliardi di euro circa. Meno, dunque, di quelli previsti dalla simulazione di Tabula per sostenere una fuoriuscita di 350 mila persone dal mercato del lavoro (8,5 miliardi di euro per il 2019).\n\nLa platea dei beneficiari resta dunque incerta, anche perch\u00e9 non si pu\u00f2 prevedere quanti saranno disposti ad accettare che la propria pensione si riduca \u2013 a causa del mancato versamento dei contributi per cinque anni \u2013 pur di ottenerla in anticipo. Come vedremo, ci sono pro e contro.\n\nQuale sarebbe la differenza nell\u2019assegno pensionistico, in caso di pensione anticipata? Sul punto ha di recente fornito dei numeri il presidente dell\u2019Inps, Tito Boeri. La sede era un\u2019audizione presso la Commissione Lavoro alla Camera, dove Boeri ha risposto a una domanda su quanto ci perderebbe un lavoratore che andasse in pensione adesso con la quota 100, rispetto all\u2019ipotesi di continuare a lavorare fino a 67 anni.\n\nBoeri ha detto che (min. 45.20) \u201csono calcoli piuttosto complessi. Se pensiamo ad una persona che aveva il retributivo fino al 2011, e quindi ha soltanto 7 anni di contributivo, e che ha una retribuzione attorno ai 40 mila euro all\u2019anno (\u2026) molto approssimativamente noi possiamo ipotizzare che se questa persona avesse lavorato cinque anni in pi\u00f9 avrebbe potuto maturare una pensione di circa 500 euro al mese in pi\u00f9\u201d.\n\nCome spiega la Stampa, che riporta le parole di Boeri e fa alcuni calcoli, \u201cIn pratica a 67 anni si prenderebbe una pensione da 36.500 euro [500 euro per 13 mensilit\u00e0, n.d.R.] ma avendo versato contributi per altri cinque anni. Se invece si va in pensione prima non si versano contributi e si prendono 150.000 (30.000 per cinque anni) euro di assegni in pi\u00f9. Quindi si prendono nei primi cinque anni importi pari a circa 23 anni di decurtazione potenziale dell\u2019assegno\u201d.", "lang": "it"}