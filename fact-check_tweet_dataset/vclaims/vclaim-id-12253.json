{"title": "Quanto era ricco il Venezuela", "subtitle": "", "author": "pagellapolitica.it", "date": null, "vclaim_id": "vclaim-id-12253", "url": "https://pagellapolitica.it/dichiarazioni/8170/quanto-era-ricco-il-venezuela", "vclaim": "Ma \u00e8 vero che qualche decennio fa il Venezuela aveva una ricchezza cos\u00ec grande? Abbiamo verificato.\n\nNella classifica della Banca mondiale, che include microstati come Monaco e territori come la Nuova Caledonia (dipendenza francese nel Pacifico), cinquant\u2019anni fa il Venezuela era al trentasettesimo posto tra gli Stati pi\u00f9 ricchi al mondo, il trentesimo se si contano soltanto gli Stati indipendenti. Nelle prime cinque posizioni c\u2019erano gli Stati Uniti (Pil pro capite di 5.246 dollari odierni), la Svezia (4.669 dollari), il Canada (4.121 dollari), la Danimarca (3.464 dollari) e la Norvegia (3.306 dollari). L\u2019Italia era al ventisettesimo posto con circa 2.100 dollari. In breve, contando solo i Paesi indipendenti, il Venezuela era nel 20% degli Stati pi\u00f9 ricchi.\n\nNel 1980 \u2013 con un Pil di 59,1 miliardi di dollari e una popolazione di 15,3 milioni di abitanti \u2013 il Venezuela era sceso al quarantottesimo posto, con un Pil pro capite di 3.852 mila dollari. Anche in questo caso, tra i Paesi pi\u00f9 ricchi c\u2019erano i tre Stati del Nord Europa appena citati, la Svizzera (con un Pil pro capite di 18.832 dollari) e l\u2019Arabia Saudita (16.892 dollari).\n\nNel 1970, la sola Argentina era pi\u00f9 ricca del Venezuela. Con un Pil di 31,5 miliardi di dollari e una popolazione di circa 24 milioni di abitanti, aveva un Pil pro capite di 1.317 dollari odierni, 300 in pi\u00f9 rispetto a quello dei venezuelani. Dal terzo posto in poi, in questa classifica continentale, c\u2019erano il Cile (954,2 dollari), l\u2019Uruguay (761 dollari) e il Per\u00f9 (557,1 dollari).\n\nDieci anni dopo, per\u00f2, il Venezuela era diventato effettivamente il Paese pi\u00f9 ricco del Sudamerica. I dati del 1980 mostrano infatti che i venezuelani avevano un Pil pro capite superiore a quello degli argentini (2.738 dollari), seconda in classifica, dei cileni (2.577 dollari) e degli ecuadoriani (2.241 dollari).\n\nOggi, con la crisi economica e politica, lo scenario \u00e8 cambiato ancora di pi\u00f9: il Venezuela \u00e8 ufficialmente il Paese pi\u00f9 povero del Sud America. Dal 2010 \u2013 anno in cui il Pro capite venezuelano era di 13.545 dollari \u2013 la ricchezza del Venezuela si \u00e8 velocemente contratta.\n\nSecondo i dati pi\u00f9 aggiornati del Fondo monetario internazionale (ottobre 2018), i venezuelani hanno un Pil pro capite di circa 3.100 dollari. Al primo posto c\u2019\u00e8 l\u2019Uruguay (17.870 dollari), seguito da Cile (16.280 dollari), Brasile (9.160 dollari), Argentina (9.050 dollari), Per\u00f9 (7.360 dollari), Colombia (7.050 dollari), Suriname (6.880 dollari), Ecuador (6.280 dollari), Paraguay (6.230 dollari), Guyana (4.940 dollari), Bolivia (3.940 dollari) e Venezuela (3.100 dollari). Non sono disponibili dati sulla Guyana francese.\n\nI dati storici della Banca mondiale sul Pil pro capite ci dicono che questa frase \u00e8 un po\u2019 esagerata. Nel 1970, il Venezuela era oltre la ventesima posizione tra i Paesi pi\u00f9 ricchi del mondo e faceva parte del 20% delle nazioni pi\u00f9 ricche. Era tra le prime due posizioni tra gli Stati del Sudamerica. Oggi, invece, il suo Pil pro capite \u00e8 paragonabile a quello del Marocco, delle Filippine e del Sudan. Il crollo \u00e8 netto, ma \u00abtra i pi\u00f9 ricchi\u00bb suona un poco eccessivo: \u201cN\u00ec\u201d per l\u2019esponente centrista.", "lang": "it"}