{"title": "Case popolari: immigrati avvantaggiati, italiani emarginati?", "subtitle": "", "author": "pagellapolitica.it", "date": null, "vclaim_id": "vclaim-id-34222", "url": "https://pagellapolitica.it/dichiarazioni/8449/case-popolari-immigrati-avvantaggiati-italiani-emarginati", "vclaim": "Il 19 novembre, ospite a su Rai3, la senatrice di Fratelli d\u2019Italia Daniela Santanch\u00e9 ha parlato (min. -29:04) di edilizia popolare, dicendo che \u00abse prendiamo gli ultimi dati, degli ultimi tre-quattro anni, vediamo che agli italiani sono assegnate le case intorno al 55 per cento, essendo l\u20198 per cento la popolazione extracomunitaria\u00bb.\n\nSecondo la senatrice, \u00abi problemi sono i criteri di assegnazione, perch\u00e9 dobbiamo privilegiare il principio della residenzialit\u00e0: che tu sia straniero o italiano, \u00e8 uguale. Noi diciamo: \u201cDobbiamo avvantaggiare quelli che sono da pi\u00f9 anni residenti e che hanno fatto da pi\u00f9 anni la domanda\u201d, altrimenti gli italiani vengono emarginati\u00bb.\n\nMa \u00e8 davvero cos\u00ec? Gli immigrati sono avvantaggiati nell\u2019assegnazione delle case popolari? Abbiamo verificato.\n\nSecondo i dati Istat pi\u00f9 recenti, al 1\u00b0 gennaio 2019 la popolazione extracomunitaria residente in Italia contava oltre 3 milioni e 717 mila individui, circa il 6,1 per cento (e non l\u20198 per cento) su una popolazione totale nel nostro Paese di quasi 60 milioni e 560 mila cittadini.\n\nL\u2019edilizia residenziale pubblica \u00e8 una realt\u00e0 frammentata, gestita dai singoli comuni e dalle Regioni. Per questo motivo, a livello statale non esiste uno strumento che raccoglie e analizza le statistiche riguardanti le case popolari in Italia.\n\nL\u2019unico database ad oggi disponibile \u00e8 l\u2019Osservatorio permanente nazionale sull\u2019edilizia Sociale, realizzato nel 2019 da Federcasa, con le elaborazioni dei dati realizzate dalla societ\u00e0 di consulenza Nomisma. Federcasa \u00e8 un\u2019associazione nazionale di cui fanno parte 74 enti e aziende territoriali, che costruiscono e gestiscono abitazioni sociali realizzate con fondi pubblici.\n\nI dati contenuti nell\u2019Osservatorio permanente (non consultabili pubblicamente, ma forniti da Federcasa a Pagella Politica) sono aggiornati al 2016 e riguardano un censimento fatto su 70 aziende e oltre 644 mila alloggi.\n\nSu circa 1,4 milioni di cittadini presenti nelle case popolari, l\u201987,2 per cento \u00e8 di nazionalit\u00e0 italiana; il restante 12,8 per cento \u00e8 straniero (circa 168 mila persone). Come ha spiegato Federcasa a Pagella Politica, le statistiche dell\u2019Osservatorio non permettono di avere dati disaggregati tra gli stranieri comunitari e quelli extracomunitari, categoria a cui fa esplicito riferimento Santanch\u00e9.\n\nLa presenza di cittadini stranieri \u00e8 pi\u00f9 marcata nel Nord-Ovest (20,7 per cento), e meno al Sud e nelle Isole (2,8 per cento). In base ai dati del 2016, in quell\u2019anno il 12,8 per cento degli inquilini nelle case popolari era straniero, rispetto a una popolazione residente non italiana che all\u2019epoca corrispondeva all\u20198,3 per cento della popolazione nazionale.\n\nSecondo i dati pi\u00f9 recenti dell\u2019Istat, nel 2018 l\u2019incidenza della povert\u00e0 assoluta tra i cittadini stranieri ha raggiunto il 30,3 per cento (circa uno straniero su tre in Italia), rispetto al 6,4 per cento degli italiani. Inoltre, va sottolineato il fatto che, tra le famiglie povere, \u00e8 pi\u00f9 alta la percentuale di stranieri in case in affitto e non di propriet\u00e0.\n\nCome abbiamo visto, non esistono dati aggiornati e completi sugli inquilini delle case popolari in Italia. E a livello nazionale non ci sono neppure statistiche sulle assegnazioni degli appartamenti.\n\nPeriodicamente, infatti, i comuni pubblicano bandi di assegnazione delle case popolari, a cui possono accedere i cittadini che rispettano determinati requisiti (per esempio di residenzialit\u00e0, reddito e composizione del nucleo familiare). L\u2019inquilino \u00e8 tenuto poi al pagamento delle bollette, del canone di locazione (pi\u00f9 basso di un normale affitto) e delle spese di manutenzione ordinarie.\n\nQuesta percentuale, come abbiamo visto, non \u00e8 verificabile, ma fa probabilmente riferimento a una statistica del 2016 di Federcasa, secondo cui \u00abla maggior parte di coloro che fanno richiesta per ottenere una casa popolare \u00e8 di cittadinanza italiana (54,4 per cento), mentre il restante 45,6 per cento \u00e8 straniero\u00bb. Numeri che corrispondono a quelli citati dalla senatrice di Fratelli d\u2019Italia.\n\n\u00c8 vero per\u00f2 che negli ultimi anni sono stati pubblicati diversi articoli su quotidiani locali che mostrano come in alcune citt\u00e0 italiane (per esempio, Bologna, Ferrara, Modena e Terni) la percentuale di alloggi assegnate a cittadini stranieri ha raggiunto quasi la quota del 50 per cento.\n\nDall\u2019analisi delle graduatorie degli aventi diritto a una casa popolare, il fenomeno del disagio abitativo \u00e8 pi\u00f9 accentuato, per esempio, tra i nuclei famigliari pi\u00f9 numerosi, nella classe di et\u00e0 del richiedente tra i 25 e i 45 anni e tra chi vive in condizione di sovraffollamento.\n\n\u00abLa scarsit\u00e0 di alloggi, che \u00e8 il riflesso di una scarsit\u00e0 di risorse dedicate, genera una lista d\u2019attesa produttrice di tensioni sociali, che spesso e volentieri rischiano di mettere in competizione cittadini e stranieri, accomunati dalla condizione di fragilit\u00e0, e che sono poste a fondamento delle cosiddette politiche di esclusione\u00bb, scrive Capriotti.\n\n\u00abLa scarsa offerta di alloggi popolari a fronte di una richiesta che \u00e8 cresciuta esponenzialmente ha fatto s\u00ec che in questi anni le istanze si accumulassero in graduatoria per cui oggi la presenza di stranieri negli ultimi bandi di assegnazione risulta molto pi\u00f9 rilevante rispetto al passato\u00bb, ha scritto in una recente analisi sull\u2019edilizia popolare a Roma l\u2019architetto Enrico Puccini, ex capo segreteria dell\u2019assessorato alla Casa e al Lavoro di Roma Capitale ai tempi dell\u2019amministrazione Marino.\n\nNel 2018, il Friuli-Venezia Giulia aveva introdotto una legge che ha stabilito nuove regole per l\u2019assegnazione delle case popolari. In breve, per ottenere un alloggio bisogna essere residenti nella regione da almeno cinque anni, mentre chi \u00e8 extracomunitario deve presentare \u00abla documentazione attestante che tutti i componenti del nucleo familiare non sono proprietari di altri alloggi nel paese di origine e nel paese di provenienza\u00bb.\n\n\u00ab\u00c8 vero che questa Corte, in altre occasioni, ha affermato che le politiche sociali delle Regioni ben possono richiedere un radicamento territoriale continuativo e ulteriore rispetto alla sola residenza\u00bb, aveva scritto la Corte costituzionale nella sentenza. \u00abMa ci\u00f2 semprech\u00e9 un tale pi\u00f9 incisivo radicamento territoriale, richiesto ai cittadini di paesi terzi ai fini dell\u2019accesso alle prestazioni in questione, sia contenuto entro limiti non arbitrari e irragionevoli\u00bb.\n\nSecondo Daniela Santanch\u00e9, negli ultimi anni agli \u00abextracomunitari\u00bb \u2013 pur essendo solo l\u20198 per cento della popolazione \u2013 \u00e8 stato assegnato il 45 per cento delle case popolari, a svantaggio degli italiani. Nella dichiarazione della senatrice di FdI ci sono alcune imprecisioni.\n\nNon \u00e8 possibile avere numeri certi e definitivi sulla questione, ma la percentuale del 45 per cento fa probabilmente riferimento al numero di persone che fa richiesta degli alloggi, e non delle effettive assegnazioni, secondo una rilevazione del 2016. Gli extracomunitari poi non sono l\u20198 per cento della popolazione italiana, ma circa il 6,1 per cento.\n\n\u00c8 vero che secondo diversi casi di cronaca recente anche per le assegnazioni si sono registrate percentuali simili a quelle indicate da Santanch\u00e9, ma questo non significa che gli immigrati siano avvantaggiati rispetto agli italiani. I dati sulla povert\u00e0, gli affitti, la scarsit\u00e0 di alloggi e la composizione dei nuclei familiari spiegano perch\u00e9 negli ultimi anni sempre pi\u00f9 stranieri beneficiano delle case popolari. In conclusione, Santanch\u00e9 si merita un \u201cN\u00ec\u201d.", "lang": "it"}