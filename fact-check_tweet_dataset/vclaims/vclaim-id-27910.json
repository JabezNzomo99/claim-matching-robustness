{"title": "Senza Tav si perderebbero davvero 50 mila posti di lavoro?", "subtitle": "", "author": "pagellapolitica.it", "date": null, "vclaim_id": "vclaim-id-27910", "url": "https://pagellapolitica.it/dichiarazioni/8183/senza-tav-si-perderebbero-davvero-50-mila-posti-di-lavoro", "vclaim": "Quando si parla di occupazione per le grandi opere, e nello specifico per la Tav, vanno tenute separate due tipologie di occupati: quelli diretti \u2013 ossia i lavoratori direttamente impegnati nei cantieri e nella realizzazione dell\u2019infrastruttura \u2013 e quelli indiretti \u2013 ossia i posti di lavoro che si creerebbero per le aziende italiane, in caso di benefici all\u2019economia locale e nazionale.\n\nSull\u2019occupazione diretta della Torino-Lione ci sono dati precisi e aggiornati, che sono forniti dal promotore pubblico Telt, responsabile della realizzazione della sezione transfrontaliera della linea. Qui si stanno concentrando i lavori per lo scavo delle opere connesse al tunnel di base del Moncenisio (che da progetto avr\u00e0 due canne, e sar\u00e0 lungo 57,5 km).\n\nL\u2019unico scavo principale in corso riguarda il tunnel geognostico di Saint-Martin-La-Porte, sul lato francese, di cui sono stati scavati circa 6,6 km sui 9 complessivi. Questa galleria \u00e8 nell\u2019asse e nel diametro del tunnel di base: questo significa che se la Tav si far\u00e0, questo tratto \u2013 dopo alcuni interventi \u2013 sar\u00e0 un primo pezzo del tunnel di base vero e proprio.\n\nCome spiega Telt, secondo i dati aggiornati a gennaio 2019, \u00abin totale lavorano all\u2019opera quasi 800 persone di cui circa 530 impegnate nei cantieri e circa 250 tra societ\u00e0 di servizi e ingegneria. Nel picco delle attivit\u00e0 saranno 4.000 i lavoratori diretti e altrettanti quelli generati nell\u2019indotto\u00bb. Nel cantiere di Saint-Martin-La-Porte sono impegnate 480 persone, tra il raggruppamento di imprese, appaltatori e sub-appaltatori.\n\nLa causa del minor numero di occupati (800 rispetto a 2 mila) \u00e8 da ricercare nel cosiddetto \u201cfasaggio\u201d dell\u2019opera, come confermato anche dalle istituzioni in risposta alle critiche. Nel 2012, infatti, si \u00e8 deciso di realizzare la Tav per \u201csingole parti\u201d, e non tutta insieme. Si \u00e8 ridotta cos\u00ec l\u2019entit\u00e0 dell\u2019opera da realizzare di volta in volta e di conseguenza \u00e8 diminuito proporzionalmente pure il numero degli addetti diretti e indiretti.\n\nLe cifre ufficiali quindi (circa 8 mila lavoratori, tra diretti e indotti) si discostano molto dalla stima fatta da Berlusconi, che per\u00f2 fa riferimento a un\u2019altra fonte. Il 12 febbraio 2019 il presidente di Confindustria Vincenzo Boccia, criticando il governo, ha detto che la Tav \u00ab\u00e8 una grande occasione per dare lavoro a 50.000 persone. Io l\u2019analisi l'ho gi\u00e0 fatta. Ho dato solo un dato e a noi basta\u00bb.\n\nQuesta cifra \u00e8 il risultato di uno studio pubblicato ad agosto 2018 dal Gruppo Clas Pts Group S.p.a., che si occupa di consulenza e ricerca. Secondo i risultati di questa ricerca, i lavori previsti per la Tav fino al 2030 richiederanno complessivamente \u00ab52 mila unit\u00e0 di lavoro\u00bb sul lato italiano. Un dato molto simile a quello citato da Berlusconi, e gi\u00e0 riportato dai giornali a settembre 2018, in occasione di un convegno di Confindustria a Torino.\n\nPerch\u00e9 dunque l\u2019analisi costi-benefici (Acb) del governo non sembra fare riferimento a questa cifra? Il problema \u00e8 che lo studio citato da Confindustria \u00e8 condotto con una particolare metodologia, che mira a calcolare gli \u00abeffetti macroeconomici\u00bb della Torino-Lione, come il suo impatto sul Pil dell\u2019Italia.\n\nQuesti effetti, invece, non vengono calcolati dalle analisi costi-benefici, che come spiega la commissione del Ministero delle Infrastrutture si concentrano sul \u00absurplus sociale netto di un investimento pubblico\u00bb. Questo significa che un\u2019Acb \u00abvaluta il contributo di un progetto al benessere economico complessivo. Lo scopo dell\u2019analisi \u00e8 quello di stabilire se la societ\u00e0 nel suo complesso stia meglio con o senza il progetto\u00bb, considerando vantaggi e svantaggi per tutti le parti coinvolte (utenti, Stato, aziende, ambiente, eccetera). In sostanza, l\u2019Acb non pu\u00f2 focalizzarsi solo sui benefici dei promotori dell\u2019investimento, in questo caso lo Stato.\n\nGli studi che si concentrano sugli effetti sul Pil e sull\u2019occupazione (e che sono chiamati in letteratura \u201canalisi del valore aggiunto\u201d) hanno una loro utilit\u00e0 perch\u00e9 calcolano, appunto, il valore aggiunto dell\u2019opera rispetto alla spesa, ma a differenza delle Acb escludono dai loro calcoli una parte dei benefici e dei costi per la societ\u00e0 nel suo complesso. I loro risultati dipendono inoltre da variabili come l\u2019\u201ceffetto moltiplicatore\u201d stimato sulla crescita economica del Paese: pi\u00f9 questo \u00e8 alto, pi\u00f9 i risultati risulteranno essere ottimistici.\n\nChi sono (e saranno gli assunti)?\n\nUna parte degli occupati dovrebbe per\u00f2 essere garantita alle comunit\u00e0 locali grazie all\u2019attuazione di due norme: la francese e la legge della Regione Piemonte n. 4 del 21 aprile 2011. Entrambi questi provvedimenti promuovono la formazione di figure professionali tra la popolazione locale per la realizzazione della Tav e obbligano le imprese a utilizzare i servizi di vitto e alloggio sul territorio.\n\nPer esempio, tra il 2002 e il 2010, Telt ha stimato che il 50 per cento del personale assunto fosse originario della regione francese Rh\u00f4ne-Alpes e che i circa 500 posti di lavoro creati nel 2016 avesse generatoun indotto di circa un milione di euro per l\u2019alloggio e circa 750 mila euro per il vitto.", "lang": "it"}