{"title": "No, nel 2018 il \u00ab98 per cento\u00bb dei nuovi contratti non erano \u00abprecari\u00bb", "subtitle": "", "author": "pagellapolitica.it", "date": null, "vclaim_id": "vclaim-id-55072", "url": "https://pagellapolitica.it/dichiarazioni/8686/no-nel-2018-il-98-per-cento-dei-nuovi-contratti-non-erano-precari", "vclaim": "Nelle ultime settimane alcune misure del decreto \u201cDignit\u00e0\u201d, introdotte per limitare i contratti a tempo determinato, sono state criticate perch\u00e9 rischierebbero di mettere un freno alla ripartenza del mercato del lavoro nel nostro Paese. Per evitare problemi di questo tipo, il governo ha, per cos\u00ec dire, \u201callentato\u201d alcuni vincoli del decreto \u201cDignit\u00e0\u201d, non senza critiche.\n\nPer difendere il provvedimento originario, Licheri ha detto che quando il M5s \u00e8 andato al governo, \u00abnel 2018 il 98 per cento dei nuovi contratti lavorativi erano contratti precari\u00bb. Durante la trasmissione televisiva, la giornalista Claudia Fusani ha subito replicato dicendo: \u00abSenatore, ma il 98 per cento non esiste!\u00bb, mentre Licheri ha confermato il dato, rispondendo: \u00abControlliamo, controlliamo!\u00bb.\n\nAbbiamo controllato e, al di l\u00e0 del giudizio politico sulla bont\u00e0 o meno delle misure del decreto \u201cDignit\u00e0\u201d, Licheri cita un dato sbagliato. Vediamo perch\u00e9.\n\nIl M5s \u00e8 salito al governo a giugno 2018, mentre, come abbiamo anticipato, il decreto \u201cDignit\u00e0\u201d (n. 87 del 12 luglio 2018) \u00e8 stato approvato il mese successivo, e convertito in legge ad agosto 2018.\n\nSecondo i dati dell\u2019Osservatorio sul precariato dell\u2019Inps, da gennaio a giugno 2018 i nuovi rapporti di lavoro attivati in Italia erano stati in totale quasi 3 milioni e 892 mila. Di questi, circa 640.400 erano assunzioni a tempo indeterminato: ossia il 16,5 per cento, una percentuale otto volte superiore al 2 per cento che si deduce dalle parole di Licheri.\n\nIl restante 83,5 per cento dei nuovi contratti (oltre 3 milioni e 351 mila) si divideva in quasi un milione e 682 mila assunzioni a termine; oltre 162 mila assunzioni in apprendistato; circa 386 mila assunzioni stagionali; circa 711.400 assunzioni in somministrazione (ossia quelle che coinvolgono le agenzie per il lavoro); e oltre 310.200 assunzioni con contratto intermittente (o \u201ca chiamata\u201d, come meglio noto nel linguaggio comune).\n\nDunque, quando il M5s \u00e8 andato al governo nel 2018, non \u00e8 vero che tra gennaio e giugno di quell\u2019anno 98 nuovi contratti su 100 erano \u00abprecari\u00bb, ma circa 83. I restanti erano a tempo indeterminato.\n\nIn tutto il 2017, tra i nuovi contratti il 16,7 per cento circa era stato a tempo indeterminato, una percentuale simile a quella di gennaio-giugno 2018. Che percentuali si sono registrate invece alla fine del 2018 e alla fine del 2019?\n\nTra gennaio e dicembre 2018, il 16,6 per cento delle nuove assunzioni era stato a tempo indeterminato, mentre nello stesso periodo dell\u2019anno dopo \u00e8 stato del 18,5 per cento (con un calo per\u00f2 delle assunzioni totali, passate da oltre 7 milioni e 567 mila a circa 7 milioni e 171 mila).\n\nSecondo Ettore Licheri (M5s), quando il Movimento 5 stelle \u00e8 andato al governo nel 2018, \u00abil 98 per cento dei nuovi contratti lavorativi erano contratti precari\u00bb. Questo dato giustificherebbe l\u2019approvazione del decreto \u201cDignit\u00e0\u201d di luglio 2018, che ha posto alcuni vincoli proprio sull\u2019attivazione di contratti a tempo determinato.\n\nTra gennaio-giugno 2018, la percentuale dei nuovi contratti a tempo indeterminato sul totale di quelli attivati era stata del 16,5 per cento, e non del 2 per cento come ha lasciato intendere Licheri.", "lang": "it"}