{"title": "Davvero Apple paga pi\u00f9 tasse al mondo come dice Tim Cook?", "subtitle": "Abbiamo verificato le affermazioni rese dal Ceo di Apple sul palco del Teatro Odeon a Firenze", "author": "www.agi.it", "date": null, "vclaim_id": "vclaim-id-9484", "url": "https://www.agi.it/fact-checking/apple_tasse_web_tax_tim_cook-2259996/news/2017-10-17/", "vclaim": "Ospite a Firenze dell\u2019Osservatorio Giovani-Editori lo scorso 13 ottobre, il Ceo di Apple Tim Cook, intervistato da Maria Latella, ha dichiarato: \u201cApple paga gi\u00e0 pi\u00f9 tasse di chiunque altro al mondo. Siamo il pi\u00f9 grande contribuente negli Usa e in Irlanda\u201d.\n\nApple \u00e8 la pi\u00f9 grande societ\u00e0 per valore di mercato al mondo, con una capitalizzazione sul mercato \u2013 a ottobre 2017 \u2013 superiore a 810 miliardi di dollari (non \u00e8 l\u2019unico criterio utilizzabile, quello della capitalizzazione, come avevamo spiegato qui).\n\n\u00c8 impossibile verificare con assoluta certezza se sia il pi\u00f9 grande contribuente negli Usa, in quanto le informazioni fiscali delle societ\u00e0 americane sono private. Lo stesso Tim Cook si \u00e8 quindi affidato a una stima di quanto potrebbero pagare gli altri contribuenti, per dichiarare il primato.\n\nGli altri colossi del mercato americano inseguono: la Berkshire Hathaway (la holding di Warren Buffett) ha accantonato 9,2 miliardi per le tasse sul reddito; Wal-Mart, che ha pi\u00f9 del doppio volume di vendite (sales) rispetto a Apple ma un Ebit pi\u00f9 basso, 6,2 miliardi; United Health Group (colosso della sanit\u00e0) 4,9 miliardi; JP Morgan Chase 9,8 miliardi; Alphabet (la controllante di Google) 4,7 miliardi; Bank of America 6,4 miliardi, e via dicendo.\n\nI colleghi della sezione fact-checking del quotidiano irlandese \u201cThe Journal\u201d avevano verificato gi\u00e0 nel settembre 2016 come fosse altrettanto impossibile stabilire con assoluta certezza se la Apple fosse il contribuente numero uno nel loro Paese.\n\nL\u2019affermazione di Cook secondo cui Apple paga pi\u00f9 tasse di chiunque altro al mondo si fonda sul primato globale della societ\u00e0 a livello di capitalizzazione sul mercato e di reddito operativo. Ma non potendo accedere ai documenti fiscali, n\u00e9 della societ\u00e0 informatica n\u00e9 degli altri concorrenti, non \u00e8 possibile determinare con certezza assoluta se sia vero o meno.\n\n\u00c8 probabile, tuttavia, che il CEO della Apple abbia ragione per quanto riguarda gli Stati Uniti e forse \u2013 anche considerando le enormi societ\u00e0 cinesi di propriet\u00e0 pubblica \u2013 il mondo. Per quanto invece riguarda l\u2019Irlanda, in base ai dati che abbiamo potuto esaminare, sembra che Cook abbia torto.", "lang": "it"}