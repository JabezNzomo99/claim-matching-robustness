{"title": "Czy Polacy ograniczaj\u0105 picie butelkowanej wody?", "subtitle": "Czy Polacy ograniczaj\u0105 picie butelkowanej wody? Odpowied\u017a znajdziecie w naszej analizie wypowiedzi Janusza Piechoci\u0144skiego", "author": "demagog.org.pl", "date": null, "vclaim_id": "vclaim-id-30156", "url": "https://demagog.org.pl/wypowiedzi/czy-polacy-ograniczaja-picie-butelkowanej-wody/", "vclaim": "DANAE sp. z o.o. przeprowadzi\u0142a dla Ministerstwa \u015arodowiska jednotematyczne badania \u015bwiadomo\u015bci i zachowa\u0144 ekologicznych mieszka\u0144c\u00f3w Polski dotycz\u0105ce gospodarki odpadami oraz jako\u015bci powietrza. W listopadzie 2019 r. opublikowano raporty z bada\u0144, z kt\u00f3rych wynika m.in., \u017ce co trzeci Polak pr\u00f3buje ograniczy\u0107 emisj\u0119 zanieczyszcze\u0144 powietrza, a 40 proc. ogranicza picie butelkowanej wody. Wypowied\u017a oceniamy zatem jako prawd\u0119.\n\nZgodnie z raportem z badania dotycz\u0105cego jako\u015bci powietrza, wed\u0142ug Polak\u00f3w g\u0142\u00f3wnymi zagro\u017ceniami dla jako\u015bci powietrza s\u0105 przede wszystkim emisje zanieczyszcze\u0144 z produkcji energii elektrycznej i ciep\u0142a (78,0%), dzia\u0142alno\u015b\u0107 przemys\u0142u (76,6%) oraz emisje zanieczyszcze\u0144 z samochod\u00f3w osobowych i ci\u0119\u017carowych (73,7%). Prawie dwie trzecie badanych wskaza\u0142o na emisje zanieczyszcze\u0144 z innych kraj\u00f3w/region\u00f3w oraz emisje zanieczyszcze\u0144 z gospodarstw domowych. Co wi\u0119cej, w opinii po\u0142owy respondent\u00f3w zagro\u017ceniami dla jako\u015bci powietrza s\u0105 tak\u017ce emisje zanieczyszcze\u0144 z gospodarstw rolnych oraz naturalne zanieczyszczenia.\n\nW przekonaniu badanych najwi\u0119kszym \u017ar\u00f3d\u0142em zanieczyszcze\u0144 powietrza jest ogrzewanie dom\u00f3w. Ponad po\u0142owa badanych uzna\u0142a ten czynnik za najbardziej zanieczyszczaj\u0105cy powietrze. Na drugim miejscu najcz\u0119\u015bciej pojawia\u0142y si\u0119 emisje z pojazd\u00f3w (61,2%), za\u015b na trzecim, jako czynnik w najmniejszym stopniu zanieczyszczaj\u0105cy powietrze \u2013 przemys\u0142 (59,4%). Blisko po\u0142owa respondent\u00f3w (47,2%) prawid\u0142owo wskaza\u0142a \u017ar\u00f3d\u0142a zanieczyszcze\u0144 wed\u0142ug skali ich oddzia\u0142ywania na jako\u015b\u0107 powietrza.\n\nW opinii Polak\u00f3w zjawisko smogu jest zwi\u0105zane przede wszystkim z zanieczyszczeniem powietrza przez samochody oraz gospodarstwa domowe w sezonie zimowym (odpowiednio 89,5% i 89,1%). Zdaniem co drugiego respondenta do powstawania smogu przyczyniaj\u0105 si\u0119 samochody w sezonie letnim. Najmniej, bo blisko 1 na 10 Polak\u00f3w, jako \u017ar\u00f3d\u0142o zanieczyszczenia wskaza\u0142o gospodarstwa domowe w sezonie letnim.\n\nBlisko 3 na 10 Polak\u00f3w podejmuje dzia\u0142ania na rzecz ochrony w\u0142asnego zdrowia zwi\u0105zane z jako\u015bci\u0105 powietrza. Najcz\u0119\u015bciej podejmowanym dzia\u0142aniem na rzecz ochrony w\u0142asnego zdrowia zwi\u0105zanym z jako\u015bci\u0105 powietrza jest \u015bledzenie komunikat\u00f3w dotycz\u0105cych jego stanu (70,4%).\n\nCo trzeci Polak podj\u0105\u0142 osobi\u015bcie dzia\u0142ania maj\u0105ce na celu zmniejszenie emisji zanieczyszcze\u0144. Okazuje si\u0119, \u017ce dzia\u0142ania tego typu znacznie cz\u0119\u015bciej podejmuj\u0105 mieszka\u0144cy aglomeracji ni\u017c mniejszych miejscowo\u015bci (wie\u015b 23,7% vs miasto pow. 500 tys. mieszka\u0144c\u00f3w 50,9%) oraz osoby w \u015brednim wieku ni\u017c m\u0142odsze (15-25 lat 25,8% vs 45-59 lat 50,9%). R\u00f3\u017cnice zaobserwowano tak\u017ce ze wzgl\u0119du na wykszta\u0142cenie \u2013 najcz\u0119\u015bciej takie dzia\u0142ania podejmuj\u0105 osoby z wy\u017cszym, a nast\u0119pnie \u015brednim wykszta\u0142ceniem.\n\nW celu zmniejszenia emisji zanieczyszcze\u0144 Polacy przede wszystkim staraj\u0105 si\u0119 korzysta\u0107 z komunikacji publicznej, chodzi\u0107 pieszo lub je\u017adzi\u0107 rowerem (71,7%). Do\u015b\u0107 cz\u0119sto praktykowanymi dzia\u0142aniami s\u0105 tak\u017ce: ograniczenie u\u017cywania samochodu podczas poruszania si\u0119 po mie\u015bcie (57,2%), zmiana systemu ogrzewania domu/mieszkania (54,1%) oraz wymiana domowego sprz\u0119tu AGD/RTV na energooszcz\u0119dny. Warto zaznaczy\u0107, \u017ce 4 na 10 os\u00f3b zdecydowa\u0142o si\u0119 na ocieplenie budynku, a co 4 osoba \u2013 na kupno samochodu niskoemisyjnego.\n\nRozwi\u0105zania, kt\u00f3re badani byliby sk\u0142onni zrealizowa\u0107 b\u0105d\u017a zaakceptowa\u0107 w celu ograniczenia emisji zanieczyszcze\u0144 powietrza to w szczeg\u00f3lno\u015bci cz\u0119stsze korzystanie z transportu publicznego, jazda na rowerze lub poruszanie si\u0119 pieszo po mie\u015bcie (63,7%), ograniczenie ruchu samochod\u00f3w w centrum miasta (57,5%) oraz zmiana systemu ogrzewania w\u0142asnego domu/mieszkania (54,9%). Spo\u015br\u00f3d wybranych rozwi\u0105za\u0144, najmniej os\u00f3b by\u0142oby sk\u0142onnych zaakceptowa\u0107 wzrost cen energii elektrycznej spowodowany produkowaniem jej z odnawialnych \u017ar\u00f3de\u0142.\n\nPonad po\u0142owa Polak\u00f3w (55,9%) deklaruje, \u017ce podejmuje dzia\u0142ania maj\u0105ce na celu zmniejszenie ilo\u015bci generowanych przez siebie odpad\u00f3w. Jednocze\u015bnie 42,1% jest przeciwnego zdania.\n\n60% Polak\u00f3w (suma wskaza\u0144 \u201ezdecydowanie tak\u201d i \u201eraczej tak\u201d) podczas robienia zakup\u00f3w, zwraca uwag\u0119 na oznaczenia zwi\u0105zane z ekologi\u0105 i \u015brodowiskiem, a niemal\u017ce po\u0142owa (49,9%) stara si\u0119 nie kupowa\u0107 \u201epakowanych\u201d towar\u00f3w (np. warzyw i owoc\u00f3w). Zbli\u017cony odsetek (48,2%) unika r\u00f3wnie\u017c produkt\u00f3w jednorazowych/nietrwa\u0142ych oraz deklaruje korzystanie z toreb wielokrotnego u\u017cytku. Stosunkowo cz\u0119sto podejmowanym dzia\u0142aniem jest tak\u017ce naprawianie zepsutych urz\u0105dze\u0144, zamiast zast\u0119powania ich nowymi oraz kupowanie wody i napoi w butelkach zwrotnych. Warto jednak\u017ce zwr\u00f3ci\u0107 uwag\u0119, i\u017c ok 40% Polak\u00f3w wskaza\u0142o, \u017ce wyrzuca ubrania, z kt\u00f3rych ju\u017c nie korzysta do \u015bmieci. Najrzadziej podejmowanym dzia\u0142aniem jest kompostowanie odpad\u00f3w zielonych.\n\nNiemal po\u0142owa Polak\u00f3w (48,4%) wyrzuca niepotrzebne lub zepsute przedmioty. Okazuje si\u0119 jednak, \u017ce nierzadko podejmuj\u0105 r\u00f3\u017cne sposoby post\u0119powania z nimi w swoim domu. A\u017c 52,6% deklaruje, \u017ce przekazuje sprawne/dobre rzeczy innym osobom lub instytucjom. 36,5% wskazuje natomiast, \u017ce naprawia rzeczy w punktach napraw, a 34,8% powt\u00f3rnie wykorzystuje posiadane przedmioty. Zbli\u017cony odsetek badanych wymienia lub sprzedaje u\u017cywane rzeczy, podczas gdy 31,2% oddaje je do sklepu lub PSZOK.\n\nPolacy zapytani o wyra\u017cenie opinii na temat wprowadzenia zakazu sprzeda\u017cy jednorazowych plastikowych produkt\u00f3w codziennego u\u017cytku (tj. kubki, talerze, sztu\u0107ce, s\u0142omki itp.) najcz\u0119\u015bciej wskazuj\u0105, \u017ce w sprzeda\u017cy powinny by\u0107 tylko plastikowe produkty codziennego u\u017cytku, kt\u00f3re poddawane mog\u0105 by\u0107 bardziej skutecznemu recyklingowi (34,8%).\n\nCo ciekawe, co czwarty obywatel (25,1%) jest zwolennikiem ca\u0142kowitego zakazu sprzeda\u017cy jakichkolwiek jednorazowych plastikowych produkt\u00f3w codziennego u\u017cytku. Dalsz\u0105 dost\u0119pno\u015b\u0107 tych produkt\u00f3w w sprzeda\u017cy, jednak przy znacznie zwi\u0119kszonej ich cenie uwa\u017ca za atrakcyjne 18,9% os\u00f3b. Jedynie 17,0% Polak\u00f3w jest zdania, \u017ce sprzeda\u017c jednorazowych plastikowych produkt\u00f3w codziennego u\u017cytku powinna pozosta\u0107 bez zmian.\n\n52,7% obywateli na co dzie\u0144 podejmuje dzia\u0142ania zmniejszaj\u0105ce ilo\u015b\u0107 generowanych odpad\u00f3w plastikowych. Polacy podejmuj\u0105 zr\u00f3\u017cnicowane dzia\u0142ania w kierunku minimalizacji generowanych odpad\u00f3w. W\u015br\u00f3d nich dominuje jednak\u017ce dok\u0142adna segregacja \u015bmieci (70,7%). Unikanie kupowania jednorazowych produkt\u00f3w z plastiku oraz zakup luzem owoc\u00f3w i warzyw deklaruje ponad po\u0142owa badanych (odpowiednio: 59,7% i 57,5%).\n\nPonad 40% ogranicza picie butelkowanej wody, a tak\u017ce stara si\u0119 wybiera\u0107 produkty: w zwrotnych opakowaniach, nadaj\u0105ce si\u0119 do recyklingu lub nienadmiernie opakowane. Nieco mniejszy odsetek wskaza\u0142 na ograniczenie korzystania z jednorazowych reklam\u00f3wek i chodzenie na zakupy z w\u0142asnymi pojemnikami na \u017cywno\u015b\u0107 i torbami.\n\nBazuj\u0105c na raportach opracowanych przez DANAE sp. z o.o. na zlecenie Ministerstwa \u015arodowiska wypowied\u017a Janusza Piechoci\u0144skiego oceniamy jako prawd\u0119.", "lang": "pl"}