{"title": "M5s \u00e8 il partito con pi\u00f9 donne e pi\u00f9 laureati?", "subtitle": "Riccardo Fraccaro\u00a0sostiene che i due primati appartengono al\u00a0Movimento, grazie alla piattaforma Rousseau. Abbiamo verificato", "author": "www.agi.it", "date": "2019-03-23T07:44+0100", "vclaim_id": "vclaim-id-13253", "url": "https://www.agi.it/fact-checking/m5s_donne_laureati-5191681/news/2019-03-23/", "vclaim": "Il 21 marzo, ospite a Otto e mezzo su La7, il ministro per i Rapporti con il Parlamento Riccardo Fraccaro (M5s) ha elogiato] (min. 20:15) la piattaforma di democrazia diretta Rousseau, con cui sono selezionati i candidati del Movimento 5 Stelle.\n\nAlle elezioni politiche del 4 marzo 2018 si \u00e8 votato con un nuovo sistema elettorale (il cosiddetto Rosatellum bis, che tra le altre cose ha cercato di assicurare una presenza pi\u00f9 equilibrata tra uomini e donne in Parlamento, imponendo alcuni criteri da rispettare nelle liste dei candidati.\n\nSebbene la diciottesima legislatura abbia fatto registrare un record come presenza femminile sia alla Camera che al Senato, secondo alcuni osservatori questi \u201cpaletti\u201d hanno funzionato solo parzialmente.\n\nSu 220 deputati del M5s, 96 sono donne (43,6 per cento), la cifra pi\u00f9 alta tra i vari gruppi parlamentari, come dice Fraccaro. Al secondo posto c\u2019\u00e8 Forza Italia, con 38 donne su 105 deputati (36 per cento), seguita dal Partito democratico (37 su 112, il 33 per cento), dalla Lega (35 su 123, il 28,4 per cento), da Fratelli d\u2019Italia (11 su 32, il 34 per cento), da Liberi e Uguali (4 su 14, il 28 per cento) e dal gruppo Misto (4 su 22, il 18 per cento).\n\nIn sostanza, sia come numero totale sia in rapporto alla grandezza del gruppo parlamentare, alla Camera il Movimento 5 Stelle \u00e8 il partito con \u201cpi\u00f9 donne\u201d.\n\nSu 107 senatori del M5s, 45 sono donne: il 42 per cento. Anche in questo caso, come per la Camera, il Movimento \u00e8 il partito con \u201cpi\u00f9 donne\u201d sia come numero totale sia in rapporto alla grandezza del suo gruppo parlamentare.\n\nIl tema del \u201cpartito con pi\u00f9 laureati\u201d \u00e8 un cavallo di battaglia del Movimento 5 Stelle. Nel 2015, l\u2019allora deputato del M5s Alessandro Di Battista aveva detto \u2013 sbagliando \u2013 che \u00abl\u201988 per cento dei nostri \u00e8 laureato\u00bb. Nel 2017, anche l\u2019attuale ministro dello Sviluppo economico Luigi Di Maio aveva fatto una dichiarazione simile, ripetendo quella che due anni fa era la bufala del \u201crecord di laureati nel M5s\u201d.\n\nSu un totale 628 deputati, divisi per sei gruppi parlamentari, in 440 hanno almeno una laurea (ossia il 70 per cento). Di questi, 165 (26,3 per cento sul totale dei deputati) provengono dal Movimento 5 Stelle, seguiti dagli 81 (12,9 per cento) del Partito democratico, i 75 (11,9 per cento) di Forza Italia, i 70 (11,1 per cento) della Lega, i 19 (3 per cento) di Fratelli d\u2019Italia, i 18 (2,9 per cento) del Gruppo Misto e i 12 (1,9 per cento) di Liberi e Uguali.\n\nIl M5s, infatti, \u00e8 il partito che ha pi\u00f9 deputati , 220 su 628. Questo significa che i 165 laureati del Movimento, in proporzione, sono il 75 per cento del gruppo parlamentare. Alcuni partiti hanno percentuali simili, come il Pd (circa il 73 per cento, con 81 laureati su 112) e Forza Italia (circa il 72 per cento, con 75 laureati su 105); altri fanno addirittura meglio. Quasi l\u201986 per cento dei deputati di Liberi e Uguali \u00e8 infatti laureato (12 su 14).\n\nA differenza della Camera, e come per le donne, il Senato non ha pubblicato una tabella con la distinzione dei suoi membri, divisi per gruppo e titolo di studio.\n\nPer quanto riguarda le donne, il deputato del M5s ha ragione. Il suo partito ha sia pi\u00f9 donne rispetto al numero totale dei parlamentari (96) sia in rapporto al numero del singolo gruppo parlamentare. Il Movimento infatti \u00e8 l\u2019unico ad avere oltre il 40 per cento dei suoi deputati donne.\n\nPer quanto riguarda le lauree, Fraccaro \u00e8 invece impreciso. Come numero totale, alla Camera il M5s ha pi\u00f9 laureati di tutti (165, circa il 75 per cento dei suoi deputati), ma questo \u00e8 dovuto anche al fatto che \u00e8 il partito con pi\u00f9 rappresentanti in questo ramo del Parlamento. In proporzione alla grandezza del gruppo parlamentare, c\u2019\u00e8 chi fa meglio del M5s: quasi l\u201986 per cento dei deputati di Liberi e Uguali infatti ha concluso con un successo un percorso universitario.\n\nSui dati del Senato, invece, c\u2019\u00e8 un margine di incertezza. Questo ramo infatti non fornisce dati specifici sulle carriere universitarie dei senatori. Abbiamo cos\u00ec rielaborato le informazioni \u2013 parziali \u2013 di Openpolis, scoprendo che probabilmente il M5s ha s\u00ec pi\u00f9 senatori laureati come numero totale, ma non in rapporto alla grandezza del suo gruppo parlamentare. In proporzione al loro numero di senatori, Pd e Fratelli d\u2019Italia sembrano avere percentuali di laureati pi\u00f9 alte.", "lang": "it"}