{"title": "No, per la Corte dei Conti non ci saranno 17 miliardi di nuove tasse", "subtitle": "", "author": "pagellapolitica.it", "date": null, "vclaim_id": "vclaim-id-40301", "url": "https://pagellapolitica.it/dichiarazioni/8453/no-per-la-corte-dei-conti-non-ci-saranno-17-miliardi-di-nuove-tasse", "vclaim": "Per finanziare questo tipo di provvedimenti, ogni esecutivo \u00e8 costretto a scegliere tra un aumento delle entrate e una riduzione delle spese. Gli effetti vanno tenuti in considerazione nella loro portata complessiva: \u00e8 infatti possibile che il governo decida allo stesso tempo di aumentare le spese per determinati settori e di ridurle per altri. Allo stesso modo, la tassazione pu\u00f2 aumentare per alcune categorie di contribuenti e diminuire per altre.\n\nL\u201911 novembre, la Corte dei Conti ha pubblicato la sua relazione sulla manovra. Nel documento viene presentato il quadro finanziario delle misure prese dal governo Conte II con il disegno di legge di Bilancio per il 2020 e con il cosiddetto \u201cdecreto fiscale\u201d (d.l. 124/2019) e ne viene stimato l\u2019impatto sui conti pubblici e sull\u2019economia in generale.\n\nLa prima informazione evidenziata dalla Corte \u00e8 che, per stimolare l\u2019economia, il governo Pd-M5s ha intenzione di adottare un mix di riduzione delle tasse e di aumento della spesa pubblica pari a circa 30 miliardi di euro l\u2019anno per i prossimi tre anni (31,7 miliardi nel 2020; 32,6 miliardi nel 2021; 27,4 miliardi nel 2022).\n\nGran parte di queste minori entrate previste per il prossimo anno deriva dal blocco dell\u2019aumento dell\u2019Iva e delle accise sulla benzina \u2013 le cosiddette \u201cclausole di salvaguardia\u201d \u2013 e dal taglio delle imposte sui lavoratori dipendenti, pari rispettivamente a 23,1 e 3 miliardi di euro. Ci\u00f2 significa che il governo ha deciso di rinunciare ad alcune delle entrate dovute allo Stato, con lo scopo di ridurre il livello di tassazione sui consumatori e sui lavoratori dipendenti.\n\nCome abbiamo detto in precedenza, per coprire il costo della manovra il governo \u00e8 costretto ad aumentare le entrate o a diminuire le spese, e, quando il ricavato di queste operazioni sia inferiore alle minori entrate e alle maggiori spese previste, ad indebitarsi.\n\nCon la manovra di Bilancio, spiega la Corte dei Conti, per il 2020 il governo giallorosso ha deciso di ricavare le risorse necessarie a finanziare la manovra con maggiori entrate per circa 10,9 miliardi e con minori spese per circa 3,5 miliardi, indebitandosi per la restante parte (pari a circa 16,3 miliardi di euro). Negli anni successivi, le coperture della manovra aumenteranno, spinte soprattutto da una crescita delle entrate previste (pari a 15,6 miliardi nel 2021 e 13,1 miliardi nel 2022), e, di conseguenza, si ridurr\u00e0 l\u2019aumento dell\u2019indebitamento (dai 16,3 miliardi del 2020 ai 10,5 del 2022).\n\nIn primo luogo, possiamo quindi dire che le entrate a cui lo Stato rinuncia (le minori entrate) sono maggiori delle nuove risorse che il governo ha intenzione di prelevare dai contribuenti (le maggiori entrate). In altre parole, il nuovo prelievo fiscale \u00e8 pi\u00f9 che compensato dalla riduzione dal \u201cvecchio\u201d livello di imposte, ossia quello che si sarebbe avuto se il governo non fosse intervenuto con le sue misure e non avesse modificato le scelte del precedente esecutivo (situazione riassunta nel cosiddetto \u201cbilancio tendenziale\u201d).\n\nInfatti, in ognuno dei tre anni tra il 2020 e il 2022 le nuove entrate dello Stato sono sempre inferiori alle entrate a cui lo Stato \u201crinuncia\u201d per alleggerire la pressione nei confronti dei contribuenti: 10,9 miliardi di maggiori entrate contro 26,8 miliardi di minore entrate nel 2020; 11,8 miliardi contro 17,2 miliardi nel 2021; ed infine 11,1 miliardi contro 11,4 miliardi nel 2022. Quindi, anche se questa compensazione si riduce di anno in anno, passando dai circa 15,9 miliardi del 2020 ai 325,1 milioni del 2022, la differenza tra le due voci \u00e8 a favore delle minori entrate e, quindi, dei contribuenti.\n\nCome abbiamo visto, le mancate entrate derivanti dal blocco delle clausole di salvaguardia e dalla riduzione del carico fiscale sui lavoratori dipendenti \u00e8 pari a 26,1 miliardi, quindi superiore ai 17 miliardi di \u00abnuovo carico fiscale\u00bb menzionato dal leader della Lega. Anche se la dichiarazione di Salvini fosse accurata, quindi, e ci fossero 17 miliardi di nuove tasse, nei prossimi anni i contribuenti italiani verserebbero comunque allo Stato risorse inferiori a quelle a cui il governo Conte II ha deciso di \u201crinunciare\u201d con il disinnesco dell\u2019aumento di Iva e accise.\n\nBisogna poi chiedersi se abbia senso valutare le scelte dell\u2019esecutivo escludendo l\u2019impatto delle clausole di salvaguardia. Infatti, un aumento dell\u2019Iva e delle accise avrebbe comportato imposte maggiori di quanto non previsto adesso dalla manovra di bilancio. Inoltre, \u00e8 possibile che la politica del governo Conte II sarebbe stata diversa se non vi fosse stata l\u2019incombenza di disinnescare le clausole.", "lang": "it"}