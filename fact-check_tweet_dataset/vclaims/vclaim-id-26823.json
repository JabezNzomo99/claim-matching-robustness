{"title": "Misvisende \u00e5 p\u00e5st\u00e5 at cruise gir global nedkj\u00f8ling", "subtitle": "I det lange l\u00f8p bidrar cruisen\u00e6ringen til \u00f8kt global oppvarming.", "author": "www.faktisk.no", "date": null, "vclaim_id": "vclaim-id-26823", "url": "https://www.faktisk.no/faktasjekker/7yW/misvisende-a-pasta-at-cruise-gir-global-nedkjoling", "vclaim": "Fredag 18. oktober publiserte Finansavisen artikkelen \u00abCruise-reder: \u2013 Shipping bidrar til global nedkj\u00f8ling\u00bb. Artikkelen (krever abonnement) var hovedoppslaget p\u00e5 avisens forside, som var formulert slik:\n\nI artikkelen er Torstein Hagen, som er styreleder i Viking Cruises, blant annet sitert p\u00e5 f\u00f8lgende:\n\nI denne faktasjekken skal vi se n\u00e6rmere p\u00e5 Hagens p\u00e5stand om at cruisen\u00e6ringen gir global nedkj\u00f8ling.\n\nI artikkelen og p\u00e5 forsiden vises det til en milj\u00f8rapport som er laget p\u00e5 oppdrag for Viking Cruises. Tallene fra rapporten er blant utarbeidet av Sintef.\n\nForskningssjef Elizabeth Lindstad i Sintef har v\u00e6rt med p\u00e5 \u00e5 lage rapporten. I Finansavisens oppslag viser hun til at hun har flere publiserte studier som viser dette, med \u00absolide medforfattere som for eksempel professor Anders Hammer Str\u00f8mman\u00bb.\n\nFaktisk.no har intervjuet nevnte Str\u00f8mman lengre ned i denne artikkelen. Han stiller seg ikke bak reder Hagens p\u00e5stand om at cruisen\u00e6ringen bidrar til global nedkj\u00f8ling.\n\nFaktisk.no har f\u00e5tt tilgang til rapporten gjennom pressekontakt Jon M\u00f8rland i Viking Cruises. Han viser til at mens CO\u2082 bidrar til global oppvarming, bidrar svovel til nedkj\u00f8ling.\n\nDette er riktig. Svovel bidrar til nedkj\u00f8ling ved \u00e5 danne en dis i atmosf\u00e6ren som reflekterer tilbake noe av solstr\u00e5lingen, if\u00f8lge Bjerknessenteret. Mens effekten av svovel forsvinner etter noen ti\u00e5r, vil fortsatt store deler av CO\u2082-utslippene ligge i atmosf\u00e6ren om 2000 \u00e5r.\n\nHvis man kun analyserer effekten utslipp fra cruise vil ha over et visst antall \u00e5r, kan n\u00e6ringen derfor virke kj\u00f8lende. Desto kortere tidsrom, desto mer kj\u00f8lende, eller mindre oppvarmende, vil effekten fra skipstrafikken v\u00e6re.\n\nM\u00f8rland trekker frem side 10 i rapporten. Den viser en klart negativ s\u00e5kalt GWP (Global Warming Potential) for skip som g\u00e5r p\u00e5 det mest svovelholdige drivstoffet. GWP er et m\u00e5l som viser summen av energi tilf\u00f8rt atmosf\u00e6ren over en gitt tidshorisont.\n\nFordi effekten av svovel forsvinner mye fortere fra atmosf\u00e6ren enn CO\u2082, ser imidlertid tallene annerledes ut dersom tidsperioden utvides til 100 \u00e5r. Her viser rapporten en svakt oppvarmende effekt, ogs\u00e5 for de mest svovelholdige drivstofftypene. Med drivstoff som overholder nye utslippskrav, som vil la seg gjelde fra 2020, er man over i en oppvarmende effekt ogs\u00e5 etter 20 \u00e5r. Denne effekten av reguleringene poengterer ogs\u00e5 Hagen i Finansavisen.\n\nB\u00e5de M\u00f8rland og forskningssjef Lindstad viser ogs\u00e5 til International Maritime Organizations (IMO) andre drivhusgass-studie. Den viser at shipping vil ha en marginalt oppvarmende effekt innen 100 \u00e5r foruts\n\n\u2013 Men hvis vi tenker p\u00e5 at utslippene s\u00e5 langt har \u00f8kt \u00e5r for \u00e5r opp til 2008 i shipping, s\u00e5 blir shipping kliman\u00f8ytralt sett over de siste 100 \u00e5rene, skriver Lindstad til Faktisk.no.\n\nLindstad har ogs\u00e5 oversendt to andre studier om tematikken, publisert i 2015 og 2016. I begge studiene er det foretatt ulike s\u00e5kalte GWP-beregninger ut fra hvor svovelholdig drivstoff b\u00e5tene kj\u00f8rer p\u00e5. Her er funnene ganske like som i milj\u00f8rapporten laget p\u00e5 oppdrag for Viking Cruises. Faktisk.no har spurt Lindstad om hvordan hun stiller seg til p\u00e5standen som er fremmet av Hagen, men dette har hun ikke kommentert.\n\nNTNU-professor Anders H. Str\u00f8mman er blant medforfatterne p\u00e5 den f\u00f8rste av de to andre studiene som Lindstad trekker frem. Str\u00f8mman sitter i FNs klimapanel, og er ekspert p\u00e5 livsl\u00f8psanalyser. Han er ogs\u00e5 den samme professoren som forskningssjef Lindstad i Sintef trekker frem overfor Finansavisen som \u00e9n av sine solide medforfattere. Han forklarer at ulike luftforurensende gasser har ulik p\u00e5virkning p\u00e5 klimaet.\n\n\u2013 I tillegg til effekten av konvensjonelle klimagasser, har FNs klimapanel lenge dokumentert klimaeffekten av andre gasser. Mens svart karbon bidrar til oppvarming, bidrar for eksempel SO\u2082 (svovel) til nedkj\u00f8ling, sier Str\u00f8mman til Faktisk.no.\n\nCruiseskip og annen shipping gir betydelige utslipp av blant annet svovel og av CO\u2082. Mens CO\u2082 bidrar til global oppvarming, bidrar svovel til nedkj\u00f8ling. Problemet er at CO\u2082 blir v\u00e6rende i atmosf\u00e6ren mye lenger enn svovel.\n\n\u2013 Mellom 15-40 prosent av CO\u2082-utslippene vil fortsatt v\u00e6re i atmosf\u00e6ren om 2000 \u00e5r. Mens de kortlevde utslippene vil typisk forsvinne innen noen ti\u00e5r. Den kj\u00f8lende fra effekten SO\u2082 vil avta mye fortere enn den oppvarmende effekten fra CO\u2082, sier professoren.\n\nStudiene som Lindstad refererer til baserer seg p\u00e5 bruk av GWP (Global Warming Potential). Indikatoren sier ikke noe direkte om temperaturendringer som f\u00f8lge av utslippene. Studiene sier som s\u00e5dan ikke noe eksplisitt om temperaturp\u00e5virkningen fra shippingbransjen, opplyser professor Str\u00f8mman til Faktisk.no.\n\nStr\u00f8mman forklarer at GWP ble laget for \u00e5 v\u00e6re enkel i bruk, og er mye anvendt, men at den har sine svakheter. Det brukes mer komplekse modeller for \u00e5 forst\u00e5 hvordan ulike utslipp og scenarier p\u00e5virker b\u00e5de global og regional temperatur, forklarer han.\n\nLindstad viser til at GWP har v\u00e6rt \u00abdominerende s\u00e5 langt\u00bb hos FNs klimapanel, ut fra det hun kan se.\n\n\u2013 Hvis GWP benyttes er man solid i kj\u00f8lning etter 20 \u00e5r og rundt null etter 100 \u00e5r, skriver Lindstad til Faktisk.no\n\nFordi kj\u00f8lingen fra svovel avtar langt raskere enn den oppvarmende effekten av CO\u2082 bidrar cruise- og shippingn\u00e6ringen til \u00f8kt temperatur over en periode p\u00e5 100 \u00e5r. Str\u00f8mman viser til at dette blant annet er dokumentert i den forrige hovedrapporten fra FNs klimapanel (figur 8:33 og 8:34).\n\nI disse dager skjer det store omlegginger i internasjonal shipping. Fra 2020 blir det forbudt \u00e5 brenne drivstoff med h\u00f8yere svovelinnhold enn 0,5 prosent, mot dagens 3,5 prosent. Alternativt kan det installeres s\u00e5kalte scrubbere, som renser utslippene fra skipene. Svovelutslipp er sv\u00e6rt helseskadelig for mennesker, og if\u00f8lge Sj\u00f8fartsdirektoratet vil de nye reglene redde mange menneskeliv.\n\nI Finansavisens artikkel stiller Hagen seg positiv til IMO-kravene, men p\u00e5peker samtidig at disse vil bidra til \u00f8kt global oppvarming.", "lang": "no"}