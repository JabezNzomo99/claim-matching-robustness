{"title": "Etter fire \u00e5r med H\u00f8yre har vi den laveste sysselsettingen p\u00e5 tyve \u00e5r, og den fortsetter \u00e5 falle", "subtitle": "St\u00f8re har rett i at sysselsettingen har falt gjennom fire \u00e5r med Erna Solberg (H) som statsminister, men fallende sysselsetting er ikke noe som har kommet med Solberg-regjeringen.", "author": "www.faktisk.no", "date": null, "vclaim_id": "vclaim-id-20489", "url": "https://www.faktisk.no/faktasjekker/71/etter-fire-ar-med-hoyre-har-vi-den-laveste-sysselsettingen-pa-tyve-ar-og-den-fortsetter-a-falle", "vclaim": "I sin landsm\u00f8tetale sier St\u00f8re at vi etter fire \u00e5r med Frp og H\u00f8yre har den laveste sysselsettingen p\u00e5 20 \u00e5r.\n\nDet er riktig dersom vi ser p\u00e5 andelen sysselsatte i befolkningen. Siste kvartal 2016 var sysselsettingen p\u00e5 66,7 prosent. Sist gang den ble m\u00e5lt lavere av SSB var i f\u00f8rste kvartal 1996.\n\nSysselsettingen n\u00e5dde sitt h\u00f8yeste niv\u00e5 i 2008, f\u00f8r finanskrisen. Da var den p\u00e5 72,4 prosent. Siden har den hatt en fallende tendens. Da Erna Solberg overtok etter Jens Stoltenberg som statsminister var sysselsettingen p\u00e5 68,6 prosent. Tidligere det \u00e5ret ble den m\u00e5lt til 68,3 prosent, som da var den laveste sysselsettingen p\u00e5 16 \u00e5r.\n\nSt\u00f8re sier ogs\u00e5 at sysselsettingen fortsetter \u00e5 falle. Det er riktig i den forstand at den ogs\u00e5 har hatt en fallende tendens det siste \u00e5ret, selv om den har g\u00e5tt noe opp og ned. Fra tredje til fjerde kvartal 2016 gjorde den et uvanlig stort fall p\u00e5 ett prosentpoeng.\n\nTidligere i talen sier St\u00f8re ogs\u00e5 at \u00abandelen folk i jobb har g\u00e5tt ned\u00bb. Her omtaler han sysselsettingen i andre ordelag og grunnlaget for \u00e5 si dette er det samme som for p\u00e5standen om at sysselsettingen er den laveste p\u00e5 20 \u00e5r.", "lang": "no"}