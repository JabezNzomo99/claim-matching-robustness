{"title": "Nie, to nie jest wie\u017ca 5G. Maszt wzniesiono w 2019 roku", "subtitle": "W sieci kr\u0105\u017cy film ukazuj\u0105cy maszt telekomunikacyjny imituj\u0105cy sosn\u0119. Wed\u0142ug autora filmu to wie\u017ca z nadajnikami sieci najnowszej generacji 5G postawiona \u201epo kryjomu\u201d w czasie epidemii koronawirusa. W rzeczywisto\u015bci wie\u017c\u0119 postawiono w 2019 r., a wi\u0119c jeszcze przed epidemi\u0105. Nie ma na niej stacji bazowych 5G. Nadano jej kszta\u0142t sosny by nie zaburza\u0142a krajobrazu w otulinie", "author": "sprawdzam.afp.com", "date": "2020-04-27T15:40:18+02:00", "vclaim_id": "vclaim-id-65203", "url": "https://sprawdzam.afp.com/nie-nie-jest-wieza-5g-maszt-wzniesiono-w-2019-roku", "vclaim": "Nie, to nie jest wie\u017ca 5G. Maszt wzniesiono w 2019 roku\n\nW sieci kr\u0105\u017cy film ukazuj\u0105cy maszt telekomunikacyjny imituj\u0105cy sosn\u0119. Wed\u0142ug autora filmu to wie\u017ca z nadajnikami sieci najnowszej generacji 5G postawiona \u201epo kryjomu\u201d w czasie epidemii koronawirusa. W rzeczywisto\u015bci wie\u017c\u0119 postawiono w 2019 r., a wi\u0119c jeszcze przed epidemi\u0105. Nie ma na niej stacji bazowych 5G. Nadano jej kszta\u0142t sosny by nie zaburza\u0142a krajobrazu w otulinie Roztocza\u0144skiego Parku Narodowego.\n\n- No i te maszty zamontowane i udaj\u0105ce drzewa w czasie zakazu wst\u0119pu do lasu, \u015bmierdzi to z daleka - napisa\u0142 w pi\u0105tek, 24 kwietnia jeden z u\u017cytkownik\u00f3w na Facebooku.\n\n- Oczywi\u015bcie 5G - pisa\u0142 kto\u015b inny w komentarzach.\n\nNa filmie wida\u0107 wyr\u00f3\u017cniaj\u0105c\u0105 si\u0119 ponad wierzcho\u0142kami drzew sosn\u0119. \n\n - Przyjecha\u0142em na miejsce. Ciekawie to wygl\u0105da! Bardzo fajnie zamaskowane. Ale czy to jest masz 5G? Zobaczymy - m\u00f3wi.\n\n- Zaraz zobaczymy czy to rzeczywi\u015bcie jest maszt 5G - dodaje zbli\u017caj\u0105c si\u0119 do obiektu, kt\u00f3ry okazuje si\u0119 masztem telekomunikacyjnym. P\u00f3\u017aniej wida\u0107 wierzcho\u0142ek wie\u017cy ze stacjami bazowymi mi\u0119dzy sztucznymi ga\u0142\u0119ziami, a tak\u017ce ogrodzenie, kamery przemys\u0142owe, instalacje. W przybli\u017ceniu wida\u0107, \u017ce powierzchnia masztu zosta\u0142a wykonana z plastiku imituj\u0105cego kor\u0119 sosnow\u0105. \n\n - Tak to wygl\u0105da z bliska - m\u00f3wi autor filmu i pokazuje g\u00f3rn\u0105 cz\u0119\u015b\u0107 masztu, a na nim widoczne stacje bazowe.\n\n - S\u0105 nadajniki, a wszystko wygl\u0105da jak kora drzewa - dodaje i opowiada, \u017ce zasilanie rzekomego masztu idzie z ziemi.\n\n - Bardzo ciekawa konstrukcja, je\u015bli kto\u015b nie boi maszt\u00f3w 5G - opowiada.\n\nW dyskusji pod postem, kt\u00f3ry w ci\u0105gu dw\u00f3ch dni zyska\u0142 11 tys. udost\u0119pnie\u0144 i kilkadziesi\u0105t komentarzy, pojawi\u0142o si\u0119 wiele g\u0142os\u00f3w u\u017cytkownik\u00f3w rzeczywi\u015bcie przekonanych, \u017ce maszt m\u00f3g\u0142 by\u0107 postawiony w czasie epidemii.\n\n- To maszt sieci PLAY w Tereszpolu - m\u00f3wi Jan Pilewski z PLAY.\n\nTereszpol to ma\u0142a wie\u015b na Lubelszczy\u017anie. Maszt jest wysoki na 51 metr\u00f3w i zosta\u0142 zbudowany rok temu. - Ze wzgl\u0119du na lokalizacj\u0119 masztu w otulinie Roztocza\u0144skiego Parku Narodowego zdecydowali\u015bmy, by wkomponowa\u0107 inwestycj\u0119 w otaczaj\u0105cy krajobraz - przekonuje Pilewski.\n\nPrzedstawiciel PLAY dodaje inwestycja by\u0142a podyktowana dbaniem o bezpiecze\u0144stwo wszystkich mieszka\u0144c\u00f3w i komfort klient\u00f3w mieszkaj\u0105cych lub tymczasowo znajduj\u0105cych si\u0119 w Tereszpolu.\n\nTo nie jest 5G\n\nZ informacji ministerstwa wynika, \u017ce sfilmowany maszt nie jest masztem sieci 5G. - Obecnie testy sieci 5G odbywaj\u0105 si\u0119 na ponad 60 instalacjach w siedmiu miastach. Szczeg\u00f3\u0142owy wykaz lokalizacji test\u00f3w prowadzi Prezes Urz\u0119du Komunikacji Elektronicznej. S\u0105 to instalacje testowe, \u017caden bowiem z polskich operator\u00f3w takich us\u0142ug jeszcze nie uruchomi\u0142 na pasmach cz\u0119stotliwo\u015bci do tego dedykowanych, tj. 700 MHz, 3,4-3,8 GHz oraz 26 GHz - czytamy w przes\u0142anym do nas mailu\n\nEksperci podkre\u015blaj\u0105, \u017ce je\u015bli gdzie\u015b s\u0105 instalacje nowoczesnej telefonii, to tylko w miastach. 5G instalowane s\u0105 w du\u017cych skupiskach ludzkich, a nie tam gdzie jest ma\u0142e zaludnienie.\n\nMo\u017cna to sprawdzi\u0107 na mapie z bran\u017cy telekomunikacyjnej. Mapa pokazuje instalacje sieci 5G na ca\u0142ym \u015bwiecie wed\u0142ug danych pozyskiwanych od operator\u00f3w oraz regulator\u00f3w telekomunikacyjnych. Mo\u017cna te\u017c skorzysta\u0107 z narz\u0119dzia nperf.com, kt\u00f3re precyzyjnie okre\u015bla jaka sie\u0107 dzia\u0142a w danym regionie.\n\nNa razie w Polsce instalacji 5G jest niewiele. W Warszawie jest 10 testowych nadajnik\u00f3w. W styczniu jedna z firm telekomunikacyjnych uruchomi\u0142a 5G dla testowych u\u017cytkownik\u00f3w w Gdyni. Umow\u0119 na jej wdro\u017cenie podpisa\u0142 prezydent Gdyni Wojciech Szczurek oraz Jean Marc Harion, prezes Play, o czym informowa\u0142 na na Twitterze.\n\nOperatorzy, w miejscach o szczeg\u00f3lnych walorach krajobrazowych czy architektonicznych stawiaj\u0105 maszty imituj\u0105ce drzewa pozwalaj\u0105ce na zamaskowanie w koronie drzew stacji bazowych. Ich kszta\u0142t zale\u017cy od strefy klimatycznej. W klimacie umiarkowanym stawia si\u0119 najcz\u0119\u015bciej maszty imituj\u0105ce sosny. Tak zrobiono w miejscowo\u015bci Montarnaud, na po\u0142udniu Francji.\n\nW strefie zwrotnikowej bardziej pasuj\u0105 maszty w kszta\u0142cie palmy. T\u0119 opcj\u0119 wybrano w stolicy Indonezji.\n\nWraz z epidemi\u0105 koronawirusa sie\u0107 zalewaj\u0105 plotki, mity oraz b\u0142\u0119dne informacje zwi\u0105zane z Covid-19. Popularna sta\u0142a si\u0119 teoria, \u017ce przyczyn\u0105 pandemii jest wprowadzanie technologii mobilnej pi\u0105tej generacji zwanej 5G.\n\nWiele z tych teorii uda\u0142o nam si\u0119 obali\u0107. Mo\u017cna je przeczyta\u0107 na naszej stronie.", "lang": "pl"}