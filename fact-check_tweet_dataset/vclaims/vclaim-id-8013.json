{"title": "Sui vaccini Matteo Salvini purtroppo sbaglia di nuovo", "subtitle": "Il leader della Lega ha riaffermato tesi dimostrabilmente\u00a0false e ci ha accusato di aver lavorato con approssimazione. Come stanno davvero le cose", "author": "www.agi.it", "date": "2018-01-17T07:12+0100", "vclaim_id": "vclaim-id-8013", "url": "https://www.agi.it/fact-checking/vaccini_salvini-3377985/news/2018-01-17/", "vclaim": "Luned\u00ec 15 gennaio Salvini \u00e8 tornato sull\u2019argomento vaccini, in un\u2019intervista a L\u2019aria che tira su La7 (minuto 1.53\u201945\u201d). La conduttrice Myrta Merlino gli aveva fatto notare che il direttore di Pagella Politica Giovanni Zagni aveva spiegato in precedenza, durante la trasmissione (minuto 2\u201930\u201d), come la Francia abbia appena introdotto l\u2019obbligo di undici vaccini.\n\nGioved\u00ec 11 gennaio il leader della Lega aveva infatti dichiarato a Quinta Colonna su Rete 4 (minuto 40\u201900\u201d) che \u201cl\u2019Italia \u00e8 l\u2019unico Paese al mondo, non in Europa, al mondo, che per legge impone dieci vaccini obbligatori a tutti i bambini e senza fare delle analisi che escludano dei rischi per qualche bambino\u201d.\n\nLa mattina di sabato 13 gennaio abbiamo pubblicato una lunga e articolata analisi di quella dichiarazione, che potete leggere qui. Per fare un breve riassunto possiamo dire che: parecchi altri Paesi europei hanno almeno dieci vaccini. Uno di questi \u00e8 la Francia, che ne ha da poco introdotti undici. Inoltre, gli \u201cesami prevaccinali\u201d non esistono: per citare l\u2019Istituto superiore di sanit\u00e0, \u201cal momento attuale i test prevaccinali sono l\u2019ennesima illusione che viene fornita a genitori preoccupati per le possibili reazioni da vaccino\u201d.\n\nIl leader leghista ha risposto, durante la puntata del 15 gennaio, che in Francia \u201cstanno discutendo la legge, quindi all\u2019esperto [di fact-checking] dovete spiegare che la legge prima di entrare in vigore deve essere approvata\u201d. E ha poi ribadito che \u201cnessun Paese al mondo ha 10 vaccini obbligatori\u201d e che \u201cci sono migliaia di bambini che non sono in grado di sostenere dieci vaccini contemporaneamente\u201d.\n\nQuesta discussione ha portato all\u2019approvazione di una norma che prevede appunto, dal 1\u00b0 gennaio 2018 l\u2019obbligo di 11 vaccinazioni per i nuovi nati. Se ne \u00e8 parlato molto sulla stampa francese, da Le Monde a Le Figaro, che ha dedicato alla questione la sua prima pagina del 30-31 dicembre 2017. E anche in Italia si \u00e8 parlato della legge francese.\n\nLa norma ha avuto un iter che l\u2019ha portata proprio il 31 dicembre 2017 alla pubblicazione sul Journal Officiel - l\u2019equivalente francese della nostra Gazzetta ufficiale - come Loi n\u00b0 2017-1836 du 30 d\u00e9cembre 2017 de financement de la s\u00e9curit\u00e9 sociale pour 2018, dopo cinque diversi passaggi in Parlamento, tre all\u2019Assembl\u00e9e nationale - equivalente della nostra Camera - e due al S\u00e9nat - il Senato, a partire dal 31 ottobre e fino all\u2019approvazione definitiva del 4 dicembre.\n\nQuesti per\u00f2 sono i passaggi di tutto il pacchetto legislativo, mentre la parte relativa ai vaccini (articolo 49), nella quale si elencano le undici vaccinazioni obbligatorie, era stata gi\u00e0 approvata dall\u2019Assembl\u00e9e nationale il 27 ottobre con 63 voti favorevoli, 3 contrari (due dei quali di En Marche!, il partito del presidente Emmanuel Macron, e uno del gruppo misto) e nove astenuti (uno del gruppo misto e otto appartenenti all\u2019estrema sinistra). Al S\u00e9nat invece era stata approvata il 16 novembre con 321 voti a favore, 19 contrari (principalmente senatori dell\u2019estrema sinistra) e un astenuto.\n\nL\u2019intera legge \u00e8 stata poi approvata al S\u00e9nat in seconda lettura l\u20191 dicembre con 196 voti a favore, 53 contrari e 93 astenuti. Mentre all\u2019Assembl\u00e9e nationale \u00e8 passata in terza e definitiva lettura il 4 dicembre con 43 deputati favorevoli e 13 contrari.\n\nBen consapevoli di quanto ci ha suggerito Salvini (\u201cla legge prima di entrare in vigore deve essere approvata\u201d), siamo costretti a rispondergli che, come peraltro avevamo controllato, la legge francese non \u00e8 pi\u00f9 in discussione, ma \u00e8 gi\u00e0 stata approvata ed \u00e8 in vigore dal 1\u00b0 gennaio 2018.\n\nCi eravamo concentrati sulla Francia perch\u00e9 \u00e8 un Paese vicino e dove la legislazione \u00e8 stata appena aggiornata, esattamente come in Italia, ma ricordiamo che esistono numerosi altri Paesi nella sola Europa con almeno 10 vaccinazioni obbligatorie, come riportato da un articolo citato dall\u2019Istituto superiore di sanit\u00e0.\n\nSi tratta di Bulgaria (11 vaccini), Lettonia (14), Polonia (10), Romania (10), Slovacchia (11) e Ungheria (11). Inoltre esistono Stati come la Slovenia e la Repubblica Ceca che hanno nove vaccinazioni obbligatorie. Italia e Francia non sono quindi isolate, ma l\u2019Europa ha un nutrito gruppo di Paesi che ha imposto un numero di vaccini simile.\n\nSul fatto poi che \u201cci sono migliaia di bambini che non sono in grado di sostenere dieci vaccini contemporaneamente\u201d, un\u2019argomentazione dei contrari alle vaccinazioni nota come \u201csovraccarico immunologico\u201d, ha invece gi\u00e0 risposto il medico Roberto Burioni in un post pubblicato il 15 gennaio sulla sua pagina Facebook.\n\nSi precisa poi che \u201c\u00e8 vero che la somministrazione contemporanea di pi\u00f9 vaccini pu\u00f2 provocare un aumento sia delle reazioni locali (ossia gonfiore, arrossamento e dolore nella sede di somministrazione del vaccino) sia generali (soprattutto la febbre); tuttavia tale inconveniente \u00e8 ampiamente compensato dalla riduzione degli accessi al servizio vaccinale, con conseguente minore stress per il bambino\u201d.\n\nIl leader della Lega, sul punto, ha per\u00f2 ribadito affermazioni dimostrabilmente false e che non hanno nessun riscontro sul tema delle vaccinazioni obbligatorie. Inoltre, in riferimento al nostro presunto errore, ha mentito quando ha dichiarato che la legge sugli undici vaccini obbligatori in Francia \u00e8 ancora in discussione, dal momento che \u00e8 stata approvata a dicembre 2017 ed \u00e8 in vigore dal 1\u00b0 gennaio 2018.", "lang": "it"}