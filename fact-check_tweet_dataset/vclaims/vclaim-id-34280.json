{"title": "Nei, Rusta har ikke fjernet korset fra en pyntekirke", "subtitle": "If\u00f8lge Lykten.no har varehuskjeden Rusta fjernet korset fra en pyntekirke. Det er helt feil.", "author": "www.faktisk.no", "date": null, "vclaim_id": "vclaim-id-34280", "url": "https://www.faktisk.no/faktasjekker/GX1/nei-rusta-har-ikke-fjernet-korset-fra-en-pyntekirke", "vclaim": "Julepynt fra varehuskjeden Rusta har de siste dagene skapt opphetet stemning i sosiale medier. If\u00f8lge en artikkel p\u00e5 det h\u00f8yreradikale nyhetsnettstedet Lykten.no som ble publisert 16. november, har kjeden nemlig fjernet korset fra spiret p\u00e5 pyntegjenstanden \u00abChurch\u00bb, en kirke med 10 LED-lys.\n\nLykten.no beskriver seg selv blant annet som \u00abet tilskudd til informasjonskrigen\u00bb og \u00aben tenketank for nasjonalkonservativ og liberal tenkning\u00bb.\n\nArtikkelen til Lykten.no har s\u00e5 langt f\u00e5tt mer enn 5000 reaksjoner i sosiale medier. Men stemmer det egentlig at Rusta har fjernet korset fra en pyntekirke? Det skal vi se n\u00e6rmere p\u00e5 i denne faktasjekken.\n\nRusta er en svensk kjede, men de har ogs\u00e5 35 varehus i Norge. Kirken som selges hos Rusta ser slik ut:\n\nDet er tydelig at denne kirken ikke har noe kors p\u00e5 toppen. \u00abN\u00e5 kommer nyheten om at varehusgiganten Rusta, som har over 35 utsalgssteder i Norge (...) fjerner korsene fra julepynten sin\u00bb, skriver Lykten.no.\n\nAt kirken ikke har et kors, betyr imidlertid ikke at et kors har blitt fjernet. S\u00e5 hva er det egentlig som har skjedd?\n\nP\u00e5standen om at Rusta har fjernet kors fra julepynten stammer fra Sverige. Blant annet har det h\u00f8yreradikale nettstedet Samh\u00e4llsnytt omtalt saken i en artikkel som if\u00f8lge nettstedets egen telling har blitt delt nesten 13 000 ganger p\u00e5 Facebook (en arkivert versjon av artikkelen ligger her).\n\nLykten.no viser til en Twitter-melding fra den svenske forfatteren og samfunnsdebattanten Katerina Janouch, som skriver at Rusta \u00abslutter seg til de virksomhetene som tilpasser seg de demografiske forandringene i Sverige\u00bb, og hevder at kjeden \u00abtar religi\u00f8s stilling mot kristne symboler.\u00bb\n\nI Twitter-meldingen til Janouch finner man ogs\u00e5 et skjermbilde av en e-post fra Rustas kundeserviceavdeling. Denne e-posten gir inntrykk av at Rusta har tatt bort korset fra kirken, for \u00e5 \u00abtilpasse seg flere kundegrupper\u00bb.\n\nI en e-post til Faktisk.no bekrefter Henrik Arnesen i Lykten.no at saken bygger p\u00e5 denne Twitter-meldingen, samt innholdet i e-posten fra Rustas kundeservice.\n\nRusta avviste at de hadde fjernet korset fra kirken overfor SVT 13. november, tre dager f\u00f8r artikkelen p\u00e5 Lykten.no kom ut, 16. november.\n\nDet er ikke f\u00f8rste gang julepynt fra en svensk butikkjede har satt fyr p\u00e5 sosiale medier. I begynnelsen av november skrev Faktisk.no om Ikeas \u00abVinterfest\u00bb-produkter, som fikk sinnene i kok. P\u00e5stander om at kjeden hadde \u00abavskaffet julen\u00bb ble spredd i sosiale medier, blant annet av den tidligere justisministeren Per-Willy Amundsen (Frp):\n\nArtikkelen til Lykten.no har utl\u00f8st flere reaksjoner, b\u00e5de i kommentarfeltet under artikkelen og p\u00e5 Facebook. En bruker skriver:\n\nOgs\u00e5 p\u00e5 Rustas norske Facebook-sider har det kommet reaksjoner. I feltet \u00abInnlegg fra andre\u00bb skriver flere at de vil slutte \u00e5 handle hos kjeden. En av dem blir tilsynelatende kvalm av at korset er fjernet.\n\nMandag 18. november var innlegg som oppfordrer til boikott de eneste \u00abinnlegg fra andre\u00bb som kunne sees p\u00e5 Rustas norske Facebook-side.\n\nMen hva er det egentlig som har skjedd? Har Rusta fjernet korset fra en pyntekirke, og er \u00e5rsaken at kjeden vil tilpasse seg nye kundegrupper?\n\nRusta: \u2013 Har aldri aktivt tatt bort et kors\n\nFaktisk.no ringer Rustas pressekontakt Cecilia G\u00e4rdestad for \u00e5 sp\u00f8rre om hva som har skjedd med kirken og korset.\n\nHun sier at kirken har blitt tatt inn i sortimentet i \u00e5r, og at den aldri har hatt et kors. Rusta har heller aldri solgt en kirke med et kors p\u00e5 toppen tidligere.\n\n\u2013 Vi har aldri aktivt tatt bort et kors. I dette tilfellet har vi byttet ut et produkt med et annet, sier hun.\n\n\u2013 Vi reflekterte ikke over om kirken hadde kors eller ikke. Kirker er forskjellige: Noen har kors, noen har spir.\n\nG\u00e4rdestad har ogs\u00e5 kommet med tilsvarende kommentarer til den kristne avisen Dagen (bak betalingsmur). I en pressemelding G\u00e4rdestad sender til Faktisk.no, st\u00e5r det f\u00f8lgende:\n\n\u00c5rsaken til at lysdekorasjonen \u00abChurch\u00bb ikke har et kors p\u00e5 toppen er alts\u00e5, if\u00f8lge Rusta, at produktet som selges under dette navnet ikke ble laget med et kors. Siden Rusta heller ikke har solgt en kirke med et kors tidligere, er det ikke riktig at de har fjernet korset fra en pyntekirke.\n\nFaktisk.no sp\u00f8r Rusta om hva som er forklaringen p\u00e5 innholdet i e-posten fra Rustas kundeserviceavdeling, som ga inntrykk av at den korsl\u00f8se kirken var kj\u00f8pt inn for at kjeden skulle tilpasse seg nye kundegrupper.\n\n\u2013 Det begynte med en kunde som skrev til kundeservice for \u00e5 sp\u00f8rre om lysdekorasjonen. Kunden fikk ikke et korrekt svar p\u00e5 sp\u00f8rsm\u00e5let sitt, og det beklager vi selvf\u00f8lgelig p\u00e5 det sterkeste, sier G\u00e4rdestad.\n\nIf\u00f8lge G\u00e4rdestad skyldes formuleringen som ble brukt av kundeservicemedarbeideren en intern misforst\u00e5else. P\u00e5 sp\u00f8rsm\u00e5l om hvordan denne misforst\u00e5elsen kunne oppst\u00e5, svarer hun at det er vanskelig \u00e5 forklare, men understreker at det ikke finnes noen interne budskap eller dokumenter som tilsier at kirken uten kors er kj\u00f8pt inn for at Rusta skal tilpasse seg nye kundegrupper.", "lang": "no"}