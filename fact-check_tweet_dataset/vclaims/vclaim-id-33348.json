{"title": "Il governo ha ridotto i congedi per i pap\u00e0?", "subtitle": "", "author": "pagellapolitica.it", "date": null, "vclaim_id": "vclaim-id-33348", "url": "https://pagellapolitica.it/dichiarazioni/8117/il-governo-ha-ridotto-i-congedi-per-i-papa", "vclaim": "L\u2019esponente del Partito Democratico ha citato una misura in particolare: i \u00abcongedi per i pap\u00e0\u00bb. L'esponente Pd ha dichiarato che il governo, ispirato dalle proposte del senatore della Lega Simone Pillon, non considera pi\u00f9 la possibilit\u00e0 di estendere per il futuro il finanziamento dei congedi lavorativi per i padri, e che nel 2017 sono stati 100 mila i padri ad averli utilizzati.\n\nIl congedo parentale, come riporta l\u2019Inps, \u00e8 \u00abun periodo di astensione facoltativo dal lavoro concesso ai genitori per prendersi cura del bambino nei suoi primi anni di vita e soddisfare i suoi bisogni affettivi e relazionali\u00bb. Il congedo \u00e8 rivolto ai genitori lavoratori dipendenti e non spetta, invece, ai disoccupati, ai lavoratori domestici o a domicilio.\n\nFaraone, tuttavia, parla di qualcosa d\u2019altro, e cio\u00e8 del \u00abcongedo obbligatorio e facoltativo per i padri\u00bb. Come ci ha confermato telefonicamente l\u2019Inps, \u00e8 un congedo differente rispetto al congedo parentale.\n\n\n\n\u00c8 anche piuttosto recente: \u00e8 stato infatti introdotto nel 2012. L'art. 4 comma 24 della legge 92/2012 ha infatti istituito il congedo obbligatorio e facoltativo per i padri, alternativo al congedo di maternit\u00e0 della madre, utilizzabile dal pap\u00e0 lavoratore entro e non oltre il quinto mese di vita del figlio. L\u2019Inps spiega che \u00abpossono accedere al beneficio i padri lavoratori dipendenti anche adottivi e affidatari, entro e non oltre il quinto mese di vita del figlio o dall\u2019adozione e affidamento avvenuti a partire dal 1\u00b0 gennaio 2013\u00bb.\n\nDal 2018, infatti, il padre lavoratore ha diritto a quattro giorni di assenza dal lavoro retribuiti, durante o dopo il congedo per maternit\u00e0 della madre lavoratrice (vedi tabella 1). Come ha stabilito la Legge di Bilancio 2017 (l'art. 1 comma 354 della legge 232/2016), le giornate possono essere godute anche in via non continuativa. Secondo la stessa legge, inoltre, la misura era stata attuata in via sperimentale tra il 2012 e il 2016 e poi prorogata per il 2017 e il 2018.\n\nOggi i giorni di congedo obbligatorio sono quattro. Il numero \u00e8 cresciuto progressivamente. Fino al 2016 incluso era un giorno solo, nel 2017 \u00e8 aumentato a due giorni e nel 2018, appunto, a quattro (art. 1 comma 354 della legge 232/2016). Dunque, come riporta l'Inps, a chi \u00e8 diventato pap\u00e0 entro il 31 dicembre 2017 spettavano due giorni di congedo mentre, per coloro che sono diventati (o diventeranno) genitori tra il 1\u00b0 gennaio 2018 e il 31 dicembre 2018, spettano quattro giorni.\n\nQuesta misura ha alcuni costi a carico dell\u2019Inps. L\u2019istituto di previdenza sottolinea, infatti, come \u00abil padre lavoratore dipendente ha diritto, per i giorni di congedo obbligatorio e facoltativo, a un\u2019indennit\u00e0 giornaliera a carico dell'INPS pari al 100% della retribuzione\u00bb (art. 29 e art. 30 decreto legislativo 151/2001).\n\nIl riferimento al \u00abgoverno Pillon\u00bb \u00e8 alla proposta presentata da Simone Pillon (Lega) per modificare la legge 54/2006, quella sulla separazione dei genitori e l\u2019affidamento condiviso dei figli. Alcuni aspetti (come il mantenimento diretto e la possibilit\u00e0 per il minore di trascorrere uguale tempo con entrambi i genitori) avevano gi\u00e0 portato a reazioni contrarie - di cui ci siamo gi\u00e0 occupati in precedenza.\n\nIl \u201ccongedo pap\u00e0\u201d, come abbiamo visto, \u00e8 introdotto per il 2017 e il 2018 dalla Legge di bilancio 2017 (legge 232/2016). L\u2019argomento potrebbe quindi venire trattato (o ignorato) dalla prossima legge di bilancio che sembra essere - vista la modalit\u00e0 con cui il congedo \u00e8 stato prorogato o modificato negli anni ultimi anni - il documento designato. La legge di bilancio 2018 - stilata dal governo Gentiloni (e che vedeva lo stesso Davide Faraone sottosegretario alla Salute) - non specificava alcuna norma relativa ai congedi per i pap\u00e0 negli anni successivi al 2018.\n\nL\u2019Inps condivide solamente i dati relativi al periodo che va dal 2012 al 2016. Secondo i nostri calcoli - frutto della consultazione dei database Inps e confermati dallo stesso Istituto Nazionale della Previdenza Sociale - nel 2016 sono stati circa 92 mila i pap\u00e0 che hanno fatto uso dei vantaggi offerti dal \u201ccongedo pap\u00e0\u201d.\n\nPer il 2017, non ci sono documenti pubblici e ufficiali che riportino la cifra cui fa riferimento Faraone. Il dato citato \u00ab100 mila pap\u00e0\u00bb e relativo ai genitori che hanno utilizzato il congedo nel 2017, arrotondato per eccesso, \u00e8 comunque in linea con quello dell\u2019anno precedente. Abbiamo contattato l\u2019Inps e ci \u00e8 stato comunicato che questi dati non sono ancora pubblici - lo saranno nei prossimi mesi. Secondo quanto ci \u00e8 stato detto si tratta, comunque, di una cifra - seppur al momento solo stimata - che pu\u00f2 essere ritenuta verosimile.\n\n\n\nDavide Faraone ha dichiarato che il \u00abgoverno Pillon\u00bb non considera la possibilit\u00e0 di rifinanziare i congedi di paternit\u00e0 concessi nei primi mesi di vita della prole (quattro giorni nei primi cinque mesi) e che nel 2017 sono stati 100 mila i pap\u00e0 ad averli utilizzati.\n\nLe precedenti norme sul congedo paterno sono state introdotte dalla leggi di bilancio del 2017 e del 2018. Si pu\u00f2, quindi, ipotizzare che l\u2019argomento sar\u00e0 trattato (o ignorato) dalla prossima legge di bilancio. Le tempistiche relative al congedo paterno e riportate dall\u2019esponente Pd (quattro giorni di congedo nei primi cinque mesi di vita della prole) sono corrette, precisato che Faraone fa riferimento, in particolare, al congedo obbligatorio. Infine, l\u2019esponente del Pd dichiara che nel 2017 i padri che hanno usufrito del congedo sono stati 100 mila. Il dato non \u00e8 ancora stato pubblicato dall\u2019Inps che, per\u00f2, da noi contattato, ha confermato che si tratta di una stima verosimile e in linea con i numeri del 2016 (92 mila pap\u00e0 beneficiari).", "lang": "it"}