{"title": "Quanto versa l'Italia all'ONU?", "subtitle": "", "author": "pagellapolitica.it", "date": null, "vclaim_id": "vclaim-id-52160", "url": "https://pagellapolitica.it/dichiarazioni/8106/quanto-versa-litalia-allonu", "vclaim": "Le Nazioni Unite sono costituite da alcune istituzioni principali (l\u2019Assemblea generale, il Consiglio di sicurezza, il Consiglio economico e sociale, il Segretariato e la Corte internazionale di giustizia) e da una serie di fondi, programmi e agenzie specializzate che, sebbene siano stati istituiti sotto l\u2019egida dell\u2019ONU, dispongono di vita e risorse autonome da queste istituzioni. Per questa ragione non esiste un singolo budget dell\u2019ONU, ma diversi budget. Essi vengono finanziati sia su base obbligatoria sia tramite contributi volontari.\n\nI budget discussi e approvati dall\u2019Assemblea Generale delle Nazioni Unite sono tre: il budget ordinario, il budget per le missioni di pace e il budget per i tribunali ONU.\n\nIl primo budget \u00e8 costituito da quello ordinario, i cui fondi servono a coprire le spese per il personale e il funzionamento dei principali organi delle Nazioni Unite. Esso \u00e8 finanziato tramite contributi obbligatori che vengono stabiliti dall\u2019Assemblea Generale per ciascun biennio, sulla base di alcuni indicatori economici \u2013 tra i quali il PIL lordo e il livello di indebitamento del Paese.\n\nPer il periodo 2016-2018 \u00e8 stato determinato che l\u2019Italia avrebbe dovuto contribuire annualmente al 3,748% del budget ordinario delle Nazioni Unite. Il nostro Paese ha quindi versato un ammontare di contributi netti pari a 277,395 milioni di dollari tra il 2016 e il 2018 \u2013 91,756 milioni nel 2016, 94,535 milioni nel 2017 e 91,102 milioni nel 2018.\n\nIl terzo e ultimo budget approvato dall\u2019Assemblea Generale riguarda invece i tribunali istituti dal Consiglio di Sicurezza delle Nazioni Unite. Questi sono il Tribunale Penale Internazionale per il Ruanda, il Tribunale Penale Internazionale per l\u2019ex-Jugoslavia e un meccanismo residuale a supporto dei due tribunali citati. Essi vengono finanziati per il 50% con il criterio usato per determinare il budget ordinario e per il 50% con il criterio utilizzato per determinare il budget per le operazioni di pace.\n\nI tribunali sono alla fine dei loro mandati e per questa ragione \u00e8 probabile che i contributi versati dagli Stati termineranno a breve, una volta che tutte le spese sostenute nel passato per il funzionamento di questi organi verranno finanziante.\n\nPer il Tribunale Internazionale Penale per la Ex-Jugoslavia l\u2019Italia ha versato 1,717 milioni[2] di dollari nel 2016, 2,491 milioni[2] nel 2017 e 362 mila[2] dollari per il 2018. A questi si aggiungono i 9,354 milioni di dollari versati al meccanismo residuale tra il 2016 e il 2018 \u2013 1,222 milioni[2] nel 2016, 3,468 milioni[2] nel 2017 e 4,664 milioni[2] nel 2018 \u2013 e i 626 mila[2] dollari pagati nel 2016 per il Tribunale Penale Internazionale per il Ruanda[3].\n\nTuttavia, come spiegato all\u2019inizio dell\u2019articolo, l\u2019ONU \u00e8 un\u2019organizzazione internazionale formata da numerosi fondi, programmi e agenzie specializzate, le quali hanno vita e budget autonomi. Per avere dunque una stima precisa di quanto l\u2019Italia versi ogni anno alle Nazioni Unite, bisogna prendere in considerazione due elementi.\n\nSe andiamo dunque a sommare i contributi obbligatori e volontari versati dall\u2019Italia all\u2019ONU, alle sue agenzie specializzate e ai vari fondi e programmi, otteniamo un ammontare che si avvicina a quello citato da Matteo Salvini.\n\nQuando Salvini parla di 700 milioni di euro si sta riferendo anche ai contributi che l\u2019Italia versa alle missioni di pace e ai tribunali internazionali. Ma soprattutto, sta includendo anche i fondi destinati ad agenzie specializzate quali, l\u2019Organizzazione Mondiale del Commercio (OMC) e l\u2019Organizzazione Mondiale della Sanit\u00e0 (OMS), le quali sono state istituite s\u00ec dall\u2019ONU ma che hanno poco o nulla a che fare con le decisioni prese dall\u2019Assemblea, il Consiglio di Sicurezza o dal Segretariato Generale. Per fare un\u2019analogia, sarebbe come imputare delle responsabilit\u00e0 allo Stato Italiano per una decisone presa in autonomia dalla citt\u00e0 di Milano.\n\nAllo stesso tempo, la critica di Salvini era rivolta ad uno specifico organo sotto la guida del Segretario Generale. 90 milioni di dollari sono i fondi che destiniamo annualmente al funzionamento del nucleo delle Nazioni Unite (Assemblea generale, Consiglio di sicurezza, Consiglio economico e sociale, Segretariato, Corte internazionale di giustizia). I 747,590 milioni di euro riguardano invece tutti soldi versati al sistema ONU dal nostro Paese nel 2016. Un sistema composto anche da agenzie specializzate che, sebbene fondate sotto l\u2019egida della Nazioni Unite, hanno poco a che fare con le decisioni prese dall\u2019Assemblea Generale e dagli altri organi delle Nazioni Unite.", "lang": "it"}