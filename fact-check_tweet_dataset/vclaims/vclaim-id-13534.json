{"title": "Det er ikke grunnlag for \u00e5 si at palmeoljedrivstoff gir en positiv global klimaeffekt", "subtitle": "Det er sannsynlig at det Rotevatn sier er feil, men det er stor usikkerhet rundt beregningene.", "author": "www.faktisk.no", "date": null, "vclaim_id": "vclaim-id-13534", "url": "https://www.faktisk.no/faktasjekker/K8N/det-er-ikke-grunnlag-for-a-si-at-palmeoljedrivstoff-gir-en-positiv-global-klimaeffekt", "vclaim": "I en artikkel p\u00e5 NRK.no om bruken av palmeoljebasert biodrivstoff st\u00e5r det:\n\nStatssekret\u00e6ren det vises til er Sveinung Rotevatn fra Venstre. Hans poeng er at selv om innblanding av palmeoljebasert biodrivstoff er omstridt, s\u00e5 er det bedre for klimaet enn \u00e5 kj\u00f8re p\u00e5 ren fossil diesel.\n\nHan viser til at selv om vi bare ser p\u00e5 biodrivstoff fra palmeolje, s\u00e5 f\u00f8rer bruken av denne ogs\u00e5 til reduserte utslipp, samlet sett.\n\nLike entydig er ikke statsminister Erna Solberg. I Stortingets sp\u00f8rretime 10. oktober 2018 viste Jonas Gahr St\u00f8re (Ap) til at det i regjeringserkl\u00e6ringen st\u00e5r at nasjonale tiltak ikke skal bidra til flytting av utslipp, eller f\u00f8re til \u00f8kte globale utslipp. Statsminister Erna Solberg svarte:\n\nHennes svar kan tolkes b\u00e5de som at hun viser til all biodrivstoffinnblanding og som at hun bare viser til palmeolje.\n\nSom et klimatiltak er det bestemt at det i 2018 skal blandes inn minst ti prosent biodrivstoff i diesel og bensin. Dette ligger an til \u00e5 bli overoppfylt, for if\u00f8lge Milj\u00f8direktoratet har vi allerede i dag nesten n\u00e5dd 2020-m\u00e5let om 20 prosents innblanding.\n\nOverfor Faktisk.no vedg\u00e5r Rotevatn at formuleringen er upresis. Han snakket f\u00f8rst med NRKs journalist p\u00e5 telefon.\n\n\u2014Det eg i alle fall MEINER, og brukar \u00e5 seie, er at biodrivstoffsatsinga, inkludert det som er av sertifisert palmeolje, samla gir netto nedgang i utslepp, skriver Rotevatn i en epost.\n\nDet var ogs\u00e5 en epostutveksling mellom Rotevatn og NRK der statssekret\u00e6ren selv formulerte setningen han er sitert p\u00e5. Han avslutter en lengre epost slik:\n\nBasert p\u00e5 den gjeldende beregningsmodellen til EU f\u00f8rte innblanding av alle typer biodrivstoff til at norske utslipp gikk ned med ca \u00e9n prosent fra 2016 til 2017.\n\nMen hvordan er det med bruken av palmeoljebasert biodrivstoff isolert sett. Bidrar dette til reduserte klimagassutslipp? Hva gir samlet sett minst klimautslipp \u2013 \u00e5 kj\u00f8re rundt med ren tradisjonell fossil diesel p\u00e5 tanken, eller \u00e5 kj\u00f8re rundt med diesel iblandet biodiesel laget av palmeolje?\n\u2022 Biodiesel erstatter vanlig diesel og kan v\u00e6re laget av plantefett eller olje fra palme, soya eller raps. S\u00e5kalt avansert biodiesel lages av biprodukter, avfall og rester fra ulike produksjonsprosesser, som slakteavfall, tallolje fra treforedling, frityrolje fra matproduksjon og palmeoljerester fra palmeoljeproduksjon.\n\u2022 Bioetanol erstatter vanlig bensin og kan v\u00e6re laget av sukker, mais, korn eller poteter.\n\u2022 Biogass kan brukes av gassdrevne busser og nyttekj\u00f8ret\u00f8y. Dette er laget av flere ulike r\u00e5stoff som oljevekster og halm, husdyrgj\u00f8dsel, treavfall og matavfall.\n\nDet g\u00e5r ogs\u00e5 et viktig skille mellom \u00abvanlig biodrivstoff\u00bb og s\u00e5kalt \u00abavansert biodrivstoff\u00bb. Avansert biodrivstoff lages av avfall fra n\u00e6ringsmiddelindustri, landbruk eller skogbruk. Det lages ikke av plantevekster som kan brukes til mat eller dyrefor.\n\nDet avanserte biodrivstoffet fortrenger ikke skog som binder CO\u2082. Store omr\u00e5der med regnskog, i for eksempel Indonesia, blir hugget ned for \u00e5 frigj\u00f8re areal til palmeoljeplantasjer. Alternativt hugges skog ned for \u00e5 gi plass til produksjon av andre vekster som har blitt fortrengt andre steder av palmeoljeproduksjon.\n\nPalmeoljebasert biodrivstoff er alts\u00e5 ikke avansert. Men det er enkelt og billig \u00e5 skaffe, s\u00e5 i 2017 var dette likevel det soleklart mest brukte r\u00e5stoffet. De 317 millioner literne med biodrivstoff som ble solgt i Norge i 2017 utgjorde 18,8 prosent av det totale drivstoffsalget. Fordelt p\u00e5 r\u00e5stoff s\u00e5 omsetningen slik ut:\n\n46 prosent av biodrivstoffet som ble solgt i Norge i 2017 var alts\u00e5 produsert direkte fra palmeolje. I tillegg kommer to prosent, som er biodiesel av et biprodukt fra palmeoljeproduksjon.\n\nBiodrivstoffet som blandes inn f\u00f8rer alts\u00e5 ogs\u00e5 til utslipp. Hvor mye er veldig avhengig av hvordan biodrivstoffet er produsert:\n\nLivsl\u00f8psutslipp (LCA) er utslipp som f\u00f8lge av produksjon og transport av biodrivstoff fra bonde til forbruker.\n\nIndirekte utslipp (ILUC) er risiko for utslipp som f\u00f8lge av arealbruksendringer. Et typisk eksempel er at regnskog blir hugget ned for \u00e5 gi plass til palmeoljeproduksjon, eller for \u00e5 gi plass til produksjon av andre vekster som er blitt fortrengt av palmeolje.\n\u2022 Basert p\u00e5 rapportering fra bensinstasjonkjedene om hvert enkelt parti med innkj\u00f8pt biodrivstoff beregner Milj\u00f8direktoratet hvert \u00e5r livsl\u00f8psutslippene til biodrivstoffet som er omsatt i Norge.\n\u2022 De indirekte utslippene kan ikke m\u00e5les, men EU har i sitt fornybardirektiv gitt anslag p\u00e5 hvilken risiko som kan beregnes for de ulike plantevekstene. Tallene er anslag, og for palmeolje ansl\u00e5s utslippene med 95 prosents sannsynlighet \u00e5 ligge mellom 33 og 66 g CO\u2082-eq/MJ. 55 er middelverdien i dette spennet.\n\nOverfor Faktisk.no understreker seniorr\u00e5dgiver Mats Nordum i Milj\u00f8direktoratet at de indirekte utslippene er beregnet ved hjelp av makro\u00f8konomiske modeller hvor \u00f8kt ettersp\u00f8rsel etter r\u00e5stoff ligger til grunn. Denne effekten kan ikke m\u00e5les, og det er viktig at modellene brukes med varsomhet siden de alltid vil v\u00e6re forenklinger av virkeligheten.\n\nDe to tallene (LCA og ILUC) er likevel det beste og mest autoritative grunnlaget vi har for \u00e5 si noe om utslipp fra ulike typer biodrivstoff:\n\nSom tabellen viser s\u00e5 er de beregnede utslippene fra palmeoljediesel, til sammen 84,3g CO\u2082-eq/MJ. Dette er s\u00e5 vidt h\u00f8yere enn for referanseverdien tradisjonell fossil diesel, 83,8g CO\u2082-eq/MJ. Det var disse to st\u00f8rrelsene Rotevatn sammenliknet.\n\nMen p\u00e5 grunn av usikkerheten rundt de indirekte utslippene er det riktig \u00e5 si at de to utslippstallene er p\u00e5 niv\u00e5 med hverandre.\n\nFor tar vi h\u00f8yde for usikkerhetsspennet i EU-direktivet ligger de samlede beregnede utslippene fra palmeoljebasert biodiesel et sted mellom 62,3 og 95,3 g CO\u2082-eq/MJ. Innenfor usikkerhetsspennet er det derfor mulig at Rotevatn har rett i sin p\u00e5stand, men det er sannsynlighetsovervekt for at han tar feil.\n\nDe beregnede utslippene for biodrivstoff fra raps og soya er som vi ser enda h\u00f8yere enn for palmeolje, men volumene her er lavere (se tabell h\u00f8yere opp i saken).\n\nI mai 2018 ble klimaminister Ola Elvestuen stilt et skriftlig sp\u00f8rsm\u00e5l om palmeoljebruken fra Kari Elisabeth Kaski (SV). Han svarte da at utslippene fra palmeoljebasert biodrivstoff beregningsvis tilsvarer utslipp fra fossil diesel:\n\nForskningsdirekt\u00f8r Glen Peters ved Cicero institutt for klimaforskning p\u00e5peker ogs\u00e5 usikkerheten forbundet med anslagene for indirekte arealbrukskonsekvenser (ILUC).\n\n\u2013 Vi kjenner ikke effekten av palmeoljebruk. Alt vi har er anslag. Det kan v\u00e6re litt bedre enn fossil diesel og det kan v\u00e6re verre. S\u00e5 ut fra et \u00abf\u00f8re var\u00bb-prinsipp kan det v\u00e6re lurt \u00e5 si nei til palmeoljebasert biodiesel f\u00f8r vi vet mer, sier Peters.\n\nHan p\u00e5peker at det er fristende for Staten \u00e5 fortsette med palmeolje siden det gir en rask overgang til biobasert drivstoff, men at det trolig ikke er n\u00f8dvendig for \u00e5 n\u00e5 m\u00e5lene Norge har satt seg.\n\nM\u00e5lkravet for Norge i 2017 var 7,25 prosent og i 2018 er det ti prosent innblandet biodrivstof. Milj\u00f8direktoratet skriver:\n\nBeregningene over er gjort ut fra hvordan Milj\u00f8direktoratet og regjeringen har bestemt at utslipp offisielt skal beregnes i Norge.\n\nMen i ekspertmilj\u00f8er over hele kloden er det er uenighet om hvordan dette best kan vurderes. EU har i sitt reviderte fornybardirektiv beregnet en ny referanseverdi for livsl\u00f8psutslipp fra fossilt drivstoff. Det nye utslippstallet er 94g CO\u2082-eq/MJ, alts\u00e5 noe h\u00f8yere enn det som gjelder i dag. Dette nye tallet skal gjelde fra 2021, men legger man dette tallet til grunn i dag er det mindre sannsynlig at det Rotevatn uttalte var feil.\n\nSamtidig er det flere autoritative instanser som beregner langt h\u00f8yere indirekte utslipp fra arealbruksendringer enn det Milj\u00f8direktoratet og EU n\u00e5 legger til grunn.\n\u2022 En EU-rapport fra 2015 konluderer med at de samlede utslippene fra bruk av palmeoljebasert biodiesel er 231g CO\u2082eq/MJ.\n\u2022 I en annen EU-rapport fra 2017 opereres det med en medianverdi for arealbruksendringer (ILUC) palmeoljebasert biodiesel p\u00e5 214g CO\u2082eq/MJ.\n\u2022 En rapport fra California Air Resources Board fra 2014 estimerer en ILUC verdi for palmeoljebasert diesel p\u00e5 71,4g CO\u2082eq/MJ.\n\u2022 USAs milj\u00f8direktorat (EPA) laget i 2011 en rapport som beregner samlede utslipp fra palmeoljebasert biodiesel p\u00e5 87g CO\u2082eq/MJ.\n\nAlle disse beregningene ligger h\u00f8yere enn de utslippene fra palmeoljebasert biodiesel som Milj\u00f8direktoratet og EU i dag legger til grunn. S\u00e5 hvis disse beregningene legges til grunn er det ogs\u00e5 mer sannsynlig, eventuelt klart, at p\u00e5standen til Rotevatn er feil.\n\nDet er mest naturlig \u00e5 ta utgangspunkt i det gjeldende fornybardirektivet og Milj\u00f8direktoratets n\u00e5v\u00e6rende beregningsmodeller. Som en del av regjeringsapparatet er det i hvert fall naturlig at Rotevatn gj\u00f8r det. Med dette utgangspunktet kan vi fastsl\u00e5:\n\u2022 Hvis vi derimot bare ser p\u00e5 bruken av palmeoljebasert biodiesel f\u00f8rer denne bruken til mest sannsynlig ikke til utslippskutt. Det er riktig \u00e5 si at de totale utslippene fra palmeoljebasert biodiesel beregningsvis p\u00e5 niv\u00e5 med fossil diesel.\n\u2022 Det er store usikkerhetsmarginer i anslagene av utslipp som skyldes arealbruksendringer. Denne usikkerheten gj\u00f8r at Rotevatn ogs\u00e5 kan ha rett i sin p\u00e5stand.", "lang": "no"}