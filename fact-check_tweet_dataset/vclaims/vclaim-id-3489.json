{"title": "No, all'Europa non diamo 20 miliardi come dice Di Maio", "subtitle": "", "author": "pagellapolitica.it", "date": null, "vclaim_id": "vclaim-id-3489", "url": "https://pagellapolitica.it/dichiarazioni/7979/no-alleuropa-non-diamo-20-miliardi-come-dice-di-maio", "vclaim": "\"Noi siamo un Paese fondatore e diamo 20 miliardi di euro ogni anno [all\u2019Europa] e ce ne rientrano solo 12\" (min. 9'12\")\n\nLuigi Di Maio \u00e8 tornato sull\u2019argomento di quanti contributi economici l\u2019Italia dia e riceva dall\u2019Europa. Si tratta di un tema del quale hanno parlato spesso anche altri leader politici, come Matteo Salvini della Lega e Matteo Renzi del Partito democratico. Il leader del Movimento 5 stelle, in occasione di un\u2019intervista a su La7 (min. 9\u201912\u201d), ha dichiarato che \u201cnoi siamo un Paese fondatore e diamo 20 miliardi di euro ogni anno [all\u2019Europa] e ce ne rientrano solo 12\u201d. Anche Di Maio, come gi\u00e0 Salvini e Renzi prima di lui, ha quindi utilizzato questi dati per criticare l\u2019Unione europea, nei confronti della quale l\u2019Italia avrebbe in un certo senso un credito di 8 miliardi di euro all\u2019anno. Ma cerchiamo di capire, al netto delle valutazioni politiche, se queste cifre corrispondano alla realt\u00e0.\n\n\u00c8 piuttosto semplice poter accedere ai dati citati da Di Maio, accedendo alla sezione del portale della Commissione europea dedicata alle entrate e uscite del bilancio europeo. Qui \u00e8 possibile confrontare i dati degli ultimi anni e scaricare una tabella excel (se non parte il download automatico, cliccare \"Download data 2000-2016\" in questa pagina\n\nPartendo dal 2016, l\u2019ultimo anno che presenti dati consolidati, si scopre come l\u2019Italia abbia \u201cdato all\u2019Europa\u201d 13,939 miliardi. Anche arrotondando si potrebbe parlare di 14 miliardi, una cifra ben lontana dai 20 miliardi citati da Di Maio. Se l\u2019Italia avesse versato 6 miliardi in pi\u00f9 come sostiene il leader pentastellato sarebbe stato come accrescere il contributo italiano del 42%.\n\nE anche guardando agli anni passati \u00e8 facile notare come nel 2015 il contributo fosse pari a 14,692 miliardi, mentre nel 2014 di 14,595 miliardi e nel 2013 di 15,748 miliardi. Proprio il 2013 \u00e8 stato l\u2019anno di picco in quanto a contributo italiano al bilancio Ue, mentre sia dopo (come si \u00e8 visto) sia prima la cifra \u00e8 sempre stata pi\u00f9 bassa, a partire dai 9,516 miliardi del 2000 quando per\u00f2 anche il totale del bilancio europeo era molto pi\u00f9 basso rispetto a oggi (72,702 miliardi nel 2000 contro i 112,080 miliardi del 2016).\n\nPassando invece alle spese dell\u2019Unione europea in Italia, si pu\u00f2 notare nelle stesse tabelle come nel 2016 il nostro Paese abbia ricevuto 11,592 miliardi di euro, mentre nel 2015 i miliardi erano 12,338, nel 2014 erano 10,695 e nel 2013 erano 12,554.\n\nDi Maio \u00e8 quindi piuttosto preciso per quanto riguarda i soldi in arrivo dalla Ue, che negli ultimi anni si sono sempre aggirati intorno ai 12 miliardi di euro (tranne nel 2014). Proprio il 2013 \u00e8 stato, esattamente come per quanto riguarda il contributo dall\u2019Italia alla Ue, anche l\u2019anno che dal 2000 ha visto pi\u00f9 soldi trasferiti dall\u2019Unione europea al nostro Paese.\n\nIn questo caso le cifre sono pi\u00f9 alte rispetto a quelle fornite dalla Commissione europea, ma i versamenti da Italia a Ue non arrivano comunque ai 20 miliardi citati da Di Maio: nel 2015 era di 15,914 miliardi di euro, nel 2014 di 15,880 miliardi, nel 2013 di 17,160 miliardi. Proprio il 2013 fu l\u2019anno di picco rispetto ai precedenti e ai successivi.\n\nPer quanto riguarda invece gli accrediti i dati sono pi\u00f9 vicini a quelli della Commissione europea: 12,079 miliardi di euro nel 2015, 10,438 miliardi nel 2014 e 12,297 miliardi nel 2013. La differenza tra entrate e uscite \u00e8 in questo caso pi\u00f9 alta rispetto ai conti sulla base dei dati della Commissione: nel 2013 e 2014 era intorno ai 5 miliardi e nel 2015 era sceso a 3,835.\n\nSe Di Maio \u00e8 preciso per quanto riguarda le spese Ue in Italia, abbiamo visto invece che non lo \u00e8 relativamente al contributo italiano. Questo influisce anche sulla differenza tra entrate e uscite: il calcolo fatto sulla base delle cifre riportate da Di Maio porta a pensare che l\u2019Italia ottenga 8 miliardi di euro in meno rispetto a quanti ne d\u00e0 alla Ue. Ma stando ai dati ufficiali della Commissione europea si pu\u00f2 notare come questa differenza sia stata di soli 2,347 miliardi di euro nel 2016, praticamente un quarto in meno di quanto sostenuto da Di Maio. Peraltro questa differenza \u00e8 andata diminuendo sensibilmente negli ultimi anni: era di 2,354 miliardi nel 2015, 3,9 miliardi nel 2014 e 3,194 miliardi nel 2013.\n\nInsomma, quando Di Maio dice che \u201cnoi siamo un Paese fondatore e diamo 20 miliardi di euro ogni anno [all\u2019Europa] e ce ne rientrano solo 12\u201d riporta un dato corretto e uno sbagliato. Inoltre questo errore porta a pensare che la differenza tra entrate e uscite sia di 8 miliardi, mentre \u00e8 sensibilmente inferiore. A Di Maio quindi non possiamo che dare un \u201cn\u00ec\u201d.", "lang": "it"}