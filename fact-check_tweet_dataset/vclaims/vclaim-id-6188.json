{"title": "Nei, det er ikke dekning for \u00e5 si at sykefrav\u00e6ret blir 40 prosent h\u00f8yere under vinter-OL", "subtitle": "\u00c9n studie viser en \u00f8kning p\u00e5 40 prosent i sykefrav\u00e6r, men det var blant svenske menn under fotball-VM i 2002.", "author": "www.faktisk.no", "date": null, "vclaim_id": "vclaim-id-6188", "url": "https://www.faktisk.no/faktasjekker/d7j/nei-det-er-ikke-dekning-for-a-si-at-sykefravaeret-blir-40-prosent-hoyere-under-vinter-ol", "vclaim": "I et intervju med Dagsavisen torsdag 28. september, uttaler Olaf H. Thommessen, administrerende direkt\u00f8r i Bedriftsforbundet, seg om dagens sykefrav\u00e6rsordning:\n\nN\u00e5r Dagsavisens journalist p\u00e5peker at \u00aballe vel ikke har like god \u00f8konomi som deg til \u00e5 takle et inntektstap ved sykdom\u00bb, svarer Thommessen:\n\nFaktisk.no tar kontakt med Bedriftsforbundet for \u00e5 h\u00f8re hva slags dokumentasjon som ligger til grunn for p\u00e5standen om at sykefrav\u00e6ret blir 40 prosent h\u00f8yere under vinter-OL. Solfrid Flateby jobber med HR og kommunikasjon i forbundet. Hun viser til en NRK-artikkel fra 2014 som kilde for tallet.\n\nI den aktuelle NRK-saken, \u00abSykefrav\u00e6ret gikk opp under store idrettsarrangementer\u00bb, vises det til forskning fra Sverige. Der har det blitt gjort flere studier som viser en sammenheng mellom sykefrav\u00e6r og store idrettsarrangementer. B\u00e5de under fotball-VM i 2002, langrenns-VM i 1987 og vinter-OL \u00e5ret etter \u00f8kte sykefrav\u00e6ret, if\u00f8lge NRK-saken.\n\nDet er flere innvendinger mot \u00e5 bruke denne artikkelen som dokumentasjon for p\u00e5standen om at sykefrav\u00e6ret blir 40 prosent h\u00f8yere i Norge under vinter-OL:\n\u2022 Studiene er fra Sverige, ikke Norge.\n\u2022 If\u00f8lge den ene studien gikk sykefrav\u00e6ret opp med 40 prosent, men det var under fotball-VM og gjaldt bare for menn. Forskeren fant ikke den samme effekten blant kvinner.\n\u2022 Studiene er gamle. Patrik Hesselius, dav\u00e6rende forsker ved Uppsala universitet, uttalte til NRK i 2014 at han tror mye har endret seg de siste \u00e5rene.\n\nDen svenske studien fra 2005 ble gjort av dav\u00e6rende doktorgradsstudent Malin Persson ved Nationalekonomiska institutionen p\u00e5 Uppsala Universitet. Patrik Hesselius var hennes veileder. Persson har tatt for seg sesongjusterte, m\u00e5nedsvise tall fra den svenske Arbeidskraftunders\u00f8kelsen (AKU), som b\u00e5de i Sverige og Norge gjennomf\u00f8res av Statistiska Centralbyr\u00e5n (SCB)/Statistisk sentralbyr\u00e5 (SSB).\n\nVidere konkluderer Persson med at \u00f8kningen i menns sykefrav\u00e6r sammenliknet med kvinners, heller ikke kan v\u00e6re for\u00e5rsaket av noen smittsom sykdom, ettersom kvinnene ikke ser ut til \u00e5 ha blitt p\u00e5virket.\n\nB\u00e5de i NRKs sak og i Perssons studie vises det til en annen studie fra 2002: \u00abReporting Sick: Are Sporting Events Contagious?\u00bb. Studien er gjennomf\u00f8rt av Peter Skogman Thoursie, professor ved Institutt for \u00f8konomi ved Universitetet i Stockholm. Skogman Thoursie s\u00e5 p\u00e5 sykefrav\u00e6r i Sverige under ski-VM i Oberstdorf i Tyskland i 1987, og under vinter-OL i Calgary i Canada i 1988:\n\nFaktisk.no har ikke funnet lignende studier i Norge, men forskere ved Frischsenteret fors\u00f8kte for en tid tilbake \u00e5 unders\u00f8ke om det legemeldte sykefrav\u00e6ret i Norge ble p\u00e5virket av fotball-VM i 2002 og sommer-OL i 2004. Seniorforsker Knut R\u00f8ed skriver i en e-post:\n\nSSB publiserer ikke m\u00e5neds- eller uketall over sykefrav\u00e6r. Det ville gjort det enklere \u00e5 se en eventuell \u00f8kning i sykefrav\u00e6ret under store idrettsarrangementer. I statistikkbanken finnes imidlertid kvartalsvise tall, slik at man kan sammenligne 1. kvartal (januar, februar og mars) i \u00e5r med og uten vinter-OL.\n\nVi har sett p\u00e5 egenmeldt sykefrav\u00e6r i 1. kvartal for menn og kvinner i perioden 2001\u20132017:\n\nTallene viser ingen tendens til at menn har st\u00f8rre \u00f8kning i sykefrav\u00e6r i \u00e5r med vinter-OL enn kvinner. I de svenske studiene fant forskerne \u00f8kt sykefrav\u00e6r blant menn under store sportsarrangementer, men s\u00e5 ikke den samme effekten blant kvinner. Samtidig er det viktig \u00e5 understreke at dette er tall for hele 1. kvartal, og ikke bare under vinter-OL.\n\nOlaf H. Thommessen p\u00e5sto alts\u00e5 at sykefrav\u00e6ret g\u00e5r opp 40 prosent under vinter-OL. Tallet har han fra en svensk studie av fotball-VM i 2002, og det gjelder bare for menn. Den svenske studien av vinter-OL i 1988 viste en \u00f8kning i sykefrav\u00e6r blant menn p\u00e5 \u00e5tte prosent, og ingen effekt blant kvinner.\n\nVi mener derfor at Thommessen ikke har dekning for \u00e5 si at sykefrav\u00e6ret \u00f8ker med 40 prosent under vinter-OL.", "lang": "no"}