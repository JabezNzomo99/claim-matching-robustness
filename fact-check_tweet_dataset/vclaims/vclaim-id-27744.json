{"title": "Le richieste dei gilet gialli erano nel Contratto M5s-Lega?", "subtitle": "", "author": "pagellapolitica.it", "date": null, "vclaim_id": "vclaim-id-27744", "url": "https://pagellapolitica.it/dichiarazioni/8177/le-richieste-dei-gilet-gialli-erano-nel-contratto-m5s-lega", "vclaim": "Il 7 febbraio Luigi Di Maio, ospite a su Rai 1, ha dichiarato che le proteste dei gilet gialli francesi hanno un particolare legame con il programma di governo italiano. Secondo il ministro del Lavoro e dello Sviluppo economico, \u00abtutte le rivendicazioni\u00bb dei gilet gialli sarebbero infatti contenute all\u2019interno del Contratto di governo sottoscritto da Lega e Movimento 5 stelle.\n\nIl nome dei manifestanti fa riferimento al giubbotto catarifrangente che gli automobilisti indossano in situazioni di emergenza. La nascita della protesta \u00e8 infatti legata alla proposta di aumenti del prezzo del carburante. L\u2019esecutivo del presidente Emmanuel Macron aveva previsto, all\u2019interno di un pi\u00f9 ampio piano per la transazione energetica del Paese, un innalzamento dei prezzi del carburante. Il rincaro \u00e8 stato molto criticato da alcuni perch\u00e9 a pagarlo saranno soprattutto i milioni di pendolari che, soprattutto nelle province, utilizzano le auto per raggiungere i luoghi di lavoro.\n\nIl movimento dei gilet gialli non si presenta in modo unitario: non ha veri e propri rappresentanti e, sin da subito, si \u00e8 distinto in fazioni pi\u00f9 radicali e altre pi\u00f9 moderate.\n\nNon strutturandosi come un movimento politico \u2013 non avendo un'organizzazione formale o un leader riconosciuto, ma solo portavoce autoproclamati \u2013 i gilet gialli non hanno mai stilato un vero e proprio manifesto unitario.\n\nNegli ultimi mesi, per\u00f2, sono circolati almeno due \u201cmanifesti\u201d che hanno ottenuto una discreta eco a livello nazionale e internazionale.\n\nIl 6 dicembre 2018 la pagina Facebook ha poi condiviso un\u2019immagine (qui in inglese) che riporterebbe la lista \u201cufficiale\u201d delle 25 rivendicazioni mosse dai gilet gialli al governo francese. Le proposte riguardano quattro diversi settori: l\u2019economia e il lavoro, la politica, la salute e l\u2019ambiente e la geopolitica. L\u2019immagine \u00e8 stata condivisa dal ministro Luigi Di Maio sulla propria pagina Facebook il 22 gennaio scorso e ripresa da alcune testate nazionali ( , , ).\n\nNell\u2019ambito delle richieste che riguardano la realt\u00e0 economica e lavorativa, i gilet gialli chiederebbero l\u2019aumento del salario minimo, della pensione e del reddito minimo, l\u2019assunzione di dipendenti nel settore pubblico e la \u201ccancellazione\u201d del debito pubblico.\n\nIl Capitolo 14 del Contratto di governo \u2013 dedicato al lavoro \u2013 riporta che \u00e8 necessaria \u00abl\u2019introduzione di una legge salario minimo orario\u00bb per tutte le diverse categorie di lavoratori e i settori produttivi. Attualmente, infatti, in Italia non esiste una soglia unica, ma sono in vigore quelle stabilite dai contratti collettivi nazionali di lavoro (Ccnl), che variano a seconda del settore lavorativo.\n\nGilet gialli e governo Conte non sono, per\u00f2, in sintonia nel rivendicare un aumento delle assunzioni di dipendenti del settore pubblico. Il Contratto di governo si impegna a migliorare e riformare alcuni ambiti della pubblica amministrazione (come, ad esempio, una maggiore attenzione al rischio corruzione e alla digitalizzazione), ma non promette un aumento delle assunzioni. Dopo la nascita del governo, ad ogni modo, alcuni suoi esponenti - come la ministra della Pubblica amministrazione Giulia Bongiorno - hanno dichiarato di voler aumentare il personale e prevedere nuove assunzioni.\n\nPer quanto riguarda l\u2019ultimo punto, cio\u00e8 la cancellazione del debito pubblico, nulla di simile \u00e8 presente all\u2019interno del testo ufficiale del documento. Nelle settimane della discussione e stesura del Contratto, per\u00f2, si era discussa una parziale cancellazione del debito italiano, e pi\u00f9 precisamente la parte detenuta dalla Banca centrale europea.\n\nA livello di politica nazionale, \u00e8 invece sicuramente in linea con gli impegni del governo la proposta che prevede l\u2019introduzione del referendum di iniziativa popolare. L\u2019intento \u00e8 presente anche all\u2019interno del Contratto tra Lega e M5s, che prevede l\u2019introduzione del referendum abrogativo e di quello propositivo \u2013 un mezzo volto a trasformare in legge proposte avanzate dai cittadini e votate dagli stessi\u00bb.\n\nNelle richieste dei manifestanti francesi \u00e8 anche presente il divieto di commercializzare Ogm e pesticidi, ma il patto tra Lega e M5s non fa riferimento al tema.\n\nVicina alle posizioni della Lega \u00e8 invece la volont\u00e0, da parte dei gilet gialli, di fermare i flussi migratori. Nel Contratto di governo \u00e8 dedicato al tema un intero capitolo, dove la maggioranza si impegna su diversi fronti come, ad esempio, superare il Regolamento di Dublino, semplificare le procedure di rimpatrio e rivedere le normative in materia di ricongiungimento familiare. Non si parla esplicitamente di \u201cfermare\u201d i flussi migratori, ma piuttosto di \u00abriduzione della pressione dei flussi sulle frontiere esterne\u00bb.\n\nIl ministro Luigi Di Maio ha dichiarato che \u00abtutte\u00bb le rivendicazioni dei gilet gialli francesi sono presenti anche all\u2019interno del Contratto di governo, siglato tra M5s e Lega. Si tratta di un\u2019esagerazione.", "lang": "it"}