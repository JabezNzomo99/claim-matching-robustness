{"title": "Czy zosta\u0142 zatrzymany program dofinansowania mieszka\u0144 dla modych?", "subtitle": "Czy zosta\u0142 zatrzymany program dofinansowania mieszka\u0144 dla modych? Sprawdzamy co na ten temat powiedzia\u0142 Jan Grabiec. Odpowied\u017a znajdziecie w naszej analizie", "author": "demagog.org.pl", "date": null, "vclaim_id": "vclaim-id-1308", "url": "https://demagog.org.pl/wypowiedzi/czy-zostal-zatrzymany-program-dofinansowania-mieszkan-dla-modych/", "vclaim": "Czy zosta\u0142 zatrzymany program dofinansowania mieszka\u0144 dla modych?\n\nChodzi o program \u201cMieszkanie dla m\u0142odych\u201d, kt\u00f3ry rozpocz\u0105\u0142 si\u0119 w 2014 roku, a jego zako\u0144czenie planowane jest na rok 2018. Zosta\u0142 on otwarty na podstawie Ustawy z dnia 27 wrze\u015bnia 2013 o pomocy pa\u0144stwa w nabyciu pierwszego mieszkania przez m\u0142odych ludzi. Program polega na dofinansowaniu przez pa\u0144stwo wk\u0142adu w\u0142asnego na zakup pierwszego mieszkania. Wysoko\u015b\u0107 dop\u0142aty zale\u017cy od wielko\u015bci mieszkania oraz ilo\u015bci dzieci w rodzinie (najmniejsza mo\u017cliwa dop\u0142ata stanowi 10% wk\u0142adu w\u0142asnego).\n\nProgram realizowany jest przez Bank Gospodarstwa Krajowego we wsp\u00f3\u0142pracy z Ministerstwem Infrastruktury i Budownictwa oraz instytucjami kredytuj\u0105cymi. Wed\u0142ug danych BGK liczba beneficjent\u00f3w wynios\u0142a do tej pory oko\u0142o 50 tysi\u0119cy.\n\nZgodnie z ustaw\u0105, na ka\u017cdy rok przyjmowany jest inny limit \u015brodk\u00f3w na wyp\u0142at\u0119 wsparcia. Po przekroczeniu takiego limitu, przyjmowanie wniosk\u00f3w o dofinansowanie jest wstrzymywane, a decyzj\u0119 w tej sprawie podejmuje Bank Gospodarstwa Krajowego.\n\nW tym roku tego typu decyzja by\u0142a podejmowana dwukrotnie: 15 marca 2016 podj\u0119to decyzj\u0119 o wstrzymaniu przyjmowania wniosk\u00f3w na rok 2016 (po wyp\u0142acie 95% zaplanowanej puli na 2016 rok). 6 lipca podj\u0119ta zosta\u0142a decyzja o wstrzymaniu przyjmowania wniosk\u00f3w za rok 2017 (po wyp\u0142acie 50% \u015brodk\u00f3w planowanych na rok 2017). Przyjmowanie wniosk\u00f3w o dofinansowanie zostanie wznowione 1 stycznia 2017 roku.\n\nProgram zako\u0144czy si\u0119 w 2018 roku. Rz\u0105d nie planuje jego przed\u0142u\u017cenia, zamiast tego ma wej\u015b\u0107 nowy program o nazwie Mieszkanie plus.", "lang": "pl"}