{"title": "Ilu Polak\u00f3w uwa\u017ca, \u017ce Polska powinna domaga\u0107 si\u0119 reparacji od Niemiec?", "subtitle": "Ilu Polak\u00f3w uwa\u017ca, \u017ce Polska powinna domaga\u0107 si\u0119 reparacji od Niemiec? Odpowied\u017a znajdziecie w naszej analizie wypowiedzi Jacka Sasina.", "author": "demagog.org.pl", "date": null, "vclaim_id": "vclaim-id-54254", "url": "https://demagog.org.pl/wypowiedzi/ilu-polakow-uwaza-ze-polska-powinna-domagac-sie-reparacji-od-niemiec/", "vclaim": "Ilu Polak\u00f3w uwa\u017ca, \u017ce Polska powinna domaga\u0107 si\u0119 reparacji od Niemiec?\n\nWypowiedzie\u0107 ministra Jacka Sasina uznajemy za prawdziw\u0105, poniewa\u017c zgodnie z najnowszym sonda\u017cem 60% Polak\u00f3w uwa\u017ca, i\u017c Polska powinna domaga\u0107 si\u0119 reparacji od Niemiec. Sonda\u017c zosta\u0142 przeprowadzony w styczniu 2020 roku przez Instytut Bada\u0144 Pollster na zlecenie \u201eSuper Expressu\u201d.\n\nKwestia nale\u017cno\u015bci reparacji wojennych od Niemiec za szkody wyrz\u0105dzone Polakom w czasie II wojny \u015bwiatowej powr\u00f3ci\u0142a do polskiego dyskursu publicznego za spraw\u0105 przem\u00f3wienia Jaros\u0142awa Kaczy\u0144skiego w lipcu 2017 roku na kongresie Zjednoczonej Prawicy w Przysusze. W\u00f3wczas prezes PiS stwierdzi\u0142, \u017ce:\n\nNale\u017cy podkre\u015bli\u0107, i\u017c rok wcze\u015bniej w przyj\u0119tym przez PiS programie wsp\u00f3\u0142pracy mi\u0119dzy Polsk\u0105 a Niemcami, kt\u00f3ry zosta\u0142 zawarty z okazji 20. rocznicy podpisania Traktatu mi\u0119dzy Rzecz\u0105pospolit\u0105 Polsk\u0105 i Republik\u0105 Federaln\u0105 Niemiec o dobrym s\u0105siedztwie i przyjaznej wsp\u00f3\u0142pracy, nie znalaz\u0142a si\u0119 kwestia odszkodowa\u0144 wojennych.\n\nNieco ponad miesi\u0105c p\u00f3\u017aniej po kongresie Zjednoczonej Prawicy, a dok\u0142adnie 11 wrze\u015bnia 2017 roku, Biuro Analiz Sejmowych na wniosek pos\u0142a Arkadiusza Mularczyka sporz\u0105dzi\u0142o opini\u0119 prawn\u0105 w sprawie mo\u017cliwo\u015bci dochodzenia przez Polsk\u0119 od Niemiec odszkodowania za okres II wojny \u015bwiatowej.\n\nW trakcie VIII kadencji Sejmu do \u017cycia zosta\u0142 powo\u0142any Parlamentarny Zesp\u00f3\u0142 ds. oszacowania wysoko\u015bci odszkodowa\u0144 nale\u017cnych Polsce od Niemiec za szkody wyrz\u0105dzone w trakcie II wojny \u015bwiatowej. Na jego czele stan\u0105\u0142 wspomniany wcze\u015bniej pose\u0142 Arkadiusz Mularczyk. Celem zespo\u0142u by\u0142o przygotowanie planu ubiegania si\u0119 o reparacje. Jak czytamy na stronie MSZ:\n\nJaki jest stosunek Polak\u00f3w do reparacji?\n\nNa przestrzeni ostatnich lat Instytut Bada\u0144 Pollster na zlecenie \u201eSuper Expressu\u201d kilkakrotnie przeprowadza\u0142 sonda\u017c ws. reparacji wojennych. Ankietowanym zadawane by\u0142o to samo pytanie, kt\u00f3re brzmia\u0142o \u201eCzy Niemcy powinny wyp\u0142aci\u0107 Polsce odszkodowanie za II wojn\u0119 \u015bwiatow\u0105?\u201d W badaniu przeprowadzonym w dniach 22-23 stycznia 2020 roku 60% ankietowanych udzieli\u0142o odpowiedzi \u201etak\u201d. Odsetek odpowiedzi negatywnych wyni\u00f3s\u0142 15%. Natomiast \u00bc badanych nie mia\u0142a na ten temat zdania.\n\nBadanie zosta\u0142o zrealizowane na pr\u00f3bie 1091 doros\u0142ych Polak\u00f3w. Metodologia badania nie jest jednak znana.\n\nSonda\u017c wykonany w dniach 4-6 wrze\u015bnia 2019 roku r\u00f3\u017cni si\u0119 nieznacznie od wersji najnowszej. 58% respondent\u00f3w udzieli\u0142o odpowiedzi \u201etak:\u201d. 18% by\u0142o przeciwnych. Ponownie grupa os\u00f3b nie potrafi\u0105cych wyrazi\u0107 swojego zdania to okolice \u00bc badanych, a konkretnie 24%.\n\nW badaniu wzi\u0119\u0142o udzia\u0142 1094 doros\u0142ych Polak\u00f3w. Metodologia r\u00f3wnie\u017c nie zosta\u0142a poddana do informacji.\n\nNi\u017cszy odsetek pozytywnych odpowiedzi odnotowano w sonda\u017cu zrealizowanym w dniach 16-17 sierpnia 2017 roku. 52% respondent\u00f3w stwierdzi\u0142o w\u00f3wczas, i\u017c nasi zachodni s\u0105siedzi powinni wyp\u0142aci\u0107 Polsce reparacje wojenne. Przeciwnego zdania by\u0142o 24% badanych. Odsetek os\u00f3b, kt\u00f3re nie potrafi\u0142y udzieli\u0107 odpowiedzi wyni\u00f3s\u0142 23%.\n\nW badaniu uczestniczy\u0142o 1099 doros\u0142ych Polak\u00f3w. Po raz kolejny metodologia nie zosta\u0142a udost\u0119pniona.\n\nNajnowsze badanie przeprowadzone przez CBOS pochodzi z sierpnia 2019 roku. Na pytanie \u201eCzy, Pana(i) zdaniem, Polska powinna domaga\u0107 si\u0119 od Niemiec reparacji (odszkodowa\u0144) za straty poniesione podczas II wojny \u015bwiatowej?\u201d 42% respondent\u00f3w stwierdzi\u0142o \u201ezdecydowanie tak\u201d, a 27% \u201eraczej tak\u201d W sumie odsetek odpowiedzi pozytywnych wyni\u00f3s\u0142 wi\u0119c 69%. Zdecydowanymi przeciwnikami takiego rozwi\u0105zania by\u0142o jednie 7%. Z kolei 14% ankietowanych wybra\u0142o odpowied\u017a \u201eraczej nie\u201d. Pozosta\u0142e osoby (10%) nie potrafi\u0142o wskaza\u0107 \u017cadnej z powy\u017cszych odpowiedzi.\n\nIdentyczne pytanie zosta\u0142o zadane przez CBOS badanym w pa\u017adzierniku 2017 roku. W\u00f3wczas odsetek odpowiedzi pozytywnych stanowi\u0142 mniejsz\u0105 cz\u0119\u015b\u0107 og\u00f3\u0142u (54%). 31% respondent\u00f3w wskaza\u0142o odpowied\u017a \u201ezdecydowanie tak\u201d, za\u015b 23% raczej tak. 23% badanych wybra\u0142o opcj\u0119 \u201eraczej nie\u201d, a 13% \u201ezdecydowanie nie\u201d. Odsetek os\u00f3b niezdecydowanych by\u0142 taki sam jak w badaniu w badaniu z sierpnia 2019.\n\nBadania CBOS przeprowadzono metod\u0105 wywiad\u00f3w bezpo\u015brednich wspomaganych komputerowo (CAPI) odpowiednio na grupie 974 i 948 losowych doros\u0142ych mieszka\u0144c\u00f3w z ca\u0142ej Polski.\n\nW dniach 30 kwietnia-2 maja 2019 roku SW Research Agencja Bada\u0144 Rynku i Opinii zrealizowa\u0142a sonda\u017c dla serwisu rp.pl. Respondenci zmierzyli si\u0119 m.in. z pytaniem \u201eCzy nale\u017cy wyst\u0105pi\u0107 do Niemiec o wyp\u0142at\u0119 odszkodowa\u0144 za straty wyrz\u0105dzone Polsce podczas drugiej wojny \u015bwiatowej?\u201d. Najwi\u0119ksza grupa ankietowanych (48,6%) udzieli\u0142a odpowiedzi \u201etak\u201d. Trudno\u015bci w wskazaniu odpowiedzi mia\u0142o 26,8% badanych. Odsetek odpowiedzi negatywnych by\u0142 najmniejszy i wyni\u00f3s\u0142 24,6%.\n\nBadanie przeprowadzono na grupie 800 os\u00f3b reprezentatywnej dla populacji Polski pod wzgl\u0119dem p\u0142ci, wieku i miejsca zamieszkania.\n\nNa zlecenie portalu wPolityce.pl sonda\u017c ws. reparacji wojennych sonda\u017c zrealizowa\u0142a tak\u017ce pracownia Social Changes. W badaniu pochodz\u0105cym z okresu 23-28 sierpnia 2019 roku ankietowani odpowiadali na pytanie \u201eCzy popiera Pani/Pan dzia\u0142ania na rzecz uzyskania od Niemiec odszkodowa\u0144 za straty poniesione przez Polsk\u0119 podczas II wojny \u015bwiatowej?\u201d. Wi\u0119kszo\u015b\u0107 respondent\u00f3w opowiedzia\u0142o si\u0119 za takim dzia\u0142aniem, lecz odsetek ten nie stanowi\u0142 bezwzgl\u0119dnej wi\u0119kszo\u015bci. 25% respondent\u00f3w wybra\u0142o opcj\u0119 \u201ezdecydowanie tak\u201d, za\u015b 21% raczej tak. \u0141\u0105cznie daje to 46%. Przeciwko roszczeniem wobec w\u0142adz niemieckich by\u0142o w sumie 21% respondent\u00f3w. Zdanie nie mia\u0142a 1/3 badanych.\n\nWypowied\u017a Jacka Sasina oceniamy jako prawd\u0119, poniewa\u017c wed\u0142ug najnowszego sonda\u017cu na temat stosunku Polak\u00f3w do reparacji wojennych od Niemiec, 60% respondent\u00f3w uwa\u017ca, i\u017c Polska powinna domaga\u0107 si\u0119 reparacji od naszych zachodnich s\u0105siad\u00f3w. Sonda\u017c zosta\u0142 przeprowadzony w styczniu 2020 roku przez Instytut Bada\u0144 Pollster na zlecenie \u201eSuper Expressu\u201d.", "lang": "pl"}