{"title": "I morti sul lavoro sono pi\u00f9 di due al giorno", "subtitle": "", "author": "pagellapolitica.it", "date": null, "vclaim_id": "vclaim-id-24910", "url": "https://pagellapolitica.it/dichiarazioni/8352/i-morti-sul-lavoro-sono-piu-di-due-al-giorno", "vclaim": "Nei primi cinque mesi del 2019 (e, quindi, dal 1\u00b0 gennaio al 31 maggio) sono state denunciate 391 morti sul lavoro, che corrispondono ad una media pari a pi\u00f9 di due decessi al giorno (circa 2,6). Il dato \u00e8 quasi uguale a quello dello stesso periodo del 2018, quando le vittime sul lavoro erano state 389.\n\nStando ai dati, nei primi cinque mesi del 2019 il 28,6 per cento delle morti bianche \u00e8 avvenuto in itinere. Pi\u00f9 di una persona al giorno (1,3) ha invece perso la vita sul luogo di lavoro.\n\nI dati dell\u2019Istituto nazionale per l\u2019assicurazione contro gli infortuni sul lavoro prendono in esame infatti solo la popolazione che rientra tra gli assicurati Inail. Come riporta lo stesso istituto e come \u00e8 stato confermato a Pagella Politica, non rientrano tra gli assicurati alcune categorie di lavoratori, tra loro molto diverse. Ad esempio: gli agenti di commercio, i giornalisti, il personale dei vigili del fuoco, delle forze di polizia e delle forze armate, i periti industriali e gli sportivi dilettanti.\n\nAlcune di queste categorie \u2013 come i vigili del fuoco e il personale di polizia e forze armate \u2013 svolgono delle attivit\u00e0 che comportano un rischio relativamente elevato per la propria vita e quindi potrebbero incidere in modo significativo sul totale.\n\nMa non \u00e8 facile trovare statistiche ufficiali per le forze dell\u2019ordine. Il Ministero dell\u2019Interno condivide alcuni dati in un unico file che in molti casi non indica la data dell\u2019incidente, e da cui si pu\u00f2 concludere soltanto che tra il 1961 e marzo 2019 sono stati 3.376 i caduti o i feriti accertati dal Ministero. Il numero include l\u2019intero comparto delle forze di polizia e armate (dai Carabinieri alla Marina Militare, dall\u2019Aeronautica alla Polizia di Stato e all\u2019Esercito).\n\nQual \u00e8 la logica dietro queste esclusioni? Abbiamo contattato l\u2019Inail e ci \u00e8 stato spiegato che le categorie che rientrano nella loro assicurazione sono state stabilite con il Testo unico Dpr 1124/1965 e le sue successive integrazioni. Come precisato dall\u2019Istituto a Pagella Politica, per coloro che non rientrano in queste categorie \u00abInail non dispone di dati statistici\u00bb.\n\nCi \u00e8 stato anche spiegato che le altre categorie hanno assicurazioni private diverse tra loro e non \u00e8 quindi possibile raccogliere, in un unico database, numeri delle vittime che siano complessivi ed omogenei.\n\nGuardiamo ora agli altri Paesi Ue. Secondo Eurostat, in termini assoluti l\u2019Italia ha occupato negli ultimi anni le prime posizioni per numero di infortuni mortali sul lavoro. Ci\u00f2 sarebbe di per s\u00e9 poco significativo, visto che con 60 milioni di abitanti l\u2019Italia \u00e8, per distacco, il quarto Paese pi\u00f9 popoloso dell\u2019Unione (e sar\u00e0 il terzo dopo la Brexit). Inoltre, i dati disponibili non proseguono oltre il 2017 e le ultime rilevazioni che coinvolgono tutti gli Stati membri Ue sono relative al 2016.\n\nLa situazione italiana \u00e8 comunque poco rosea: in anni recenti, dal 2008 al 2012, l\u2019Italia si \u00e8 posizionata al primo posto per numero assoluto di vittime sul lavoro (registrando, in media, 685 vittime all\u2019anno). Dal 2013 al 2016 (con in media 515 vittime all\u2019anno) ha invece lasciato il primato alla Francia (in media 583 vittime all\u2019anno).\n\nI dati Eurostat mostrano come l\u2019Italia, pur trovandosi spesso al di sopra della media Ue negli ultimi anni, non ha mai ricoperto le prime posizioni. Dunque, in altre parole, il nostro non \u00e8 mai stato il Paese che ha registrato i tassi di incidenza di mortalit\u00e0 sul lavoro pi\u00f9 elevati tra i membri Ue.\n\nTra i principali Paesi Ue, si distingue in positivo il Regno Unito che ha vantato tra il 2008 e il 2017 un tasso di incidenza delle vittime sul lavoro che \u00e8 oscillato tra lo 0,55 e lo 0,88 per cento. Anche la Germania ha ottenuto negli anni degli ottimi risultati, registrando un progressivo calo del tasso di incidenza (dall\u20191,59 per cento del 2008 allo 0,89 per cento del 2017). Per la Spagna i risultati sono stati, negli anni, simili a quelli italiani mentre la Francia ha fatto peggio (nel 2016 il tasso di incidenza \u00e8 stato pari al 2,7 per cento).\n\nL\u2019archivio dell\u2019Inail fornisce dati solo a partire dal 1951. Per il periodo compreso tra il 1951 e il 1993 le informazioni sono state raccolte attraverso dei \u201cnotiziari statistici\u201d, e solo successivamente, a partire dal 1994, con un database.\n\nIl Sistema archivistico nazionale ha elaborato, nel tempo, ulteriori statistiche sugli infortuni ma i dati non sono al momento stati digitalizzati e non ci \u00e8 stato possibile trovare alcuna statistica nazionale che prendesse in esame l\u2019inizio del secolo scorso.\n\nIl confronto con il primo Novecento propriamente inteso risulta quindi impossibile. Pagella Politica ha contattato l\u2019Inail per qualche commento: l\u2019ente ha precisato che ad inizio del secolo scorso la maggior parte dei lavoratori era impiegata nel settore agricolo, piuttosto che in quello industriale come accade oggi. Il contesto lavorativo era quindi assai differente.\n\nNegli anni Ottanta, ad esempio, la media annua di incidenti mortali \u2013 secondo le serie storiche Inail \u2013 si \u00e8 sempre mantenuta sopra le 2 mila denunce. Negli anni Settanta si sono superate le 3 mila vittime all\u2019anno e negli anni Sessanta addirittura le 4 mila.\n\nNel 1963, anno che ha registrato il picco massimo tra i dati che abbiamo a disposizione, le morti bianche furono quasi 13 al giorno (4.644 in totale). Dunque, nel 1963 le morti sul lavoro sono state di oltre 4 volte maggiori rispetto allo scorso anno.\n\nGiuseppe Provenzano ha dichiarato che in Italia ci sono pi\u00f9 di due morti sul lavoro al giorno e che il nostro Paese ha, per quanto riguarda le morti bianche, i livelli di mortalit\u00e0 pi\u00f9 alti di tutta Europa, paragonabili ad inizio Novecento.\n\nI dati Inail confermano la media di cui parla l\u2019esponente del Pd: nei primi cinque mesi del 2019, le vittime sul lavoro sono state pi\u00f9 di due al giorno (2,6). I numeri Inail escludono per\u00f2 diverse categorie di lavoratori, per cui \u00e8 assai plausibile che il totale sia pi\u00f9 alto.\n\nNon \u00e8 per\u00f2 vero che l\u2019Italia vanti il triste primato in Europa. Secondo i dati Eurostat, a livello assoluto l\u2019Italia ricopre da tre anni il secondo posto dopo la Francia e, guardando al tasso di incidenza delle morti degli ultimi 9 anni, il nostro Paese non \u00e8 mai stato n\u00e9 al primo posto n\u00e9 nelle prime posizioni.\n\nNon ci \u00e8 poi stato possibile verificare se l\u2019attuale tasso di mortalit\u00e0 \u00e8 pari a quello registrato all\u2019inizio del Novecento per mancanza di dati ufficiali. Ad ogni modo, le condizioni di lavoro e l\u2019assetto economico erano cos\u00ec diversi da impedire con ogni probabilit\u00e0 il confronto. Guardando ai dati pi\u00f9 recenti, sappiamo per\u00f2 con certezza che dagli anni Sessanta ad oggi le morti annue bianche sono decisamente diminuite.", "lang": "it"}