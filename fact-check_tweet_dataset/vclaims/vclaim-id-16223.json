{"title": "E ora qualcosa di completamente diverso", "subtitle": "", "author": "pagellapolitica.it", "date": null, "vclaim_id": "vclaim-id-16223", "url": "https://pagellapolitica.it/dichiarazioni/7528/e-ora-qualcosa-di-completamente-diverso", "vclaim": "\"Ronald Reagan era stato un attore pi\u00f9 che un politico, ma poi aveva fatto il governatore - se non ricordo male - della California. Donald Trump \u00e8 il primo che invece viene da una esperienza totalmente altra\". (Min. 03:55)\n\nRenzi ha definito la vittoria di Trump un evento \u201cinedito nella storia politica americana\u201d, in primo luogo perch\u00e9 si trattava di un candidato \u201csenza alcuna altra esperienza di pubblico servizio\u201d, e ha detto che il neoeletto \u201c\u00e8 il primo che viene da una esperienza totalmente altra\u201d. E ora qualcosa di completamente diverso, insomma, per citare i Monthy Python? Vediamo se \u00e8 vero.\n\nRenzi ha citato Ronald Reagan (1911-2004) come esempio precedente di Presidente degli Stati Uniti con una solida carriera alle spalle in un altro campo. Il repubblicano Reagan, dopo aver vinto le elezioni del 1980 contro il democratico uscente Jimmy Carter, giur\u00f2 da presidente il 20 gennaio 1981, poco pi\u00f9 di due settimane prima del suo settantesimo compleanno. \u00c8 quindi attualmente il presidente pi\u00f9 anziano al momento del giuramento, ma sar\u00e0 superato da Trump - che ha gi\u00e0 compiuto 70 anni - il prossimo 20 gennaio.\n\nQuando divent\u00f2 presidente nel 1980, comunque, Reagan non compariva sullo schermo da parecchi anni, e precisamente dalla serie del 1965-1966: le sue apparizioni filmiche cominciarono a diradarsi negli anni Cinquanta. Nel frattempo era entrato in politica. Nel 1967 sconfisse il governatore uscente, il democratico Pat Brown (padre dell\u2019attuale governatore Jerry Brown), e rimase in carica per due mandati, fino al 1975.\n\nCuriosit\u00e0: Reagan \u00e8 anche l\u2019unico presidente USA ad aver divorziato (nel 1948 dalla prima moglie Jane Wyman, sposata nel 1940), altro primato in cui sar\u00e0 raggiunto da Trump (che ha gi\u00e0 avuto due mogli prima dell\u2019attuale, Melania).\n\nDwight Eisenhower (1890-1969) fu presidente per due mandati tra il 1953 e il 1961. Prima delle elezioni del 1952 non aveva mai ricoperto nessuna carica elettiva, ma era stato il generale comandante in capo delle forze alleate in Europa durante la Seconda Guerra Mondiale. Aveva diretto gli sbarchi in Sicilia e poi in Normandia. Al suo ritorno in patria fu accolto da eroe e l\u2019allora presidente Truman lo mise a capo delle forze armate statunitensi, per gestire la smobilitazione.\n\nSi ritir\u00f2 dal servizio attivo nel maggio del 1948, \u201cil soldato pi\u00f9 popolare e rispettato degli Stati Uniti\u201d, come scrive l\u2019enciclopedia Britannica, e divent\u00f2 presidente dell\u2019universit\u00e0 Columbia di New York. L\u2019esperienza non fu particolarmente felice e all\u2019inizio del 1951 Eisenhower torn\u00f2 alle cariche militari, come comandante supremo della NATO. Vista la sua popolarit\u00e0, i Repubblicani insistettero molto per candidarlo alle elezioni del 1952. Eisenhower si ritir\u00f2 dall\u2019esercito solo nel giugno di quell\u2019anno.\n\nEisenhower non fu l\u2019unico a diventare presidente senza aver ricoperto altre cariche elettive, anche se per trovare gli altri due precedenti bisogna risalire a Ulysses Grant, comandante delle forze unioniste nella Guerra civile americana e poi presidente tra il 1869 e il 1877, e Zachary Taylor, eroe della guerra messicana del 1846-1848 e presidente per un anno e mezzo nel 1849-1850 (mor\u00ec in carica).\n\nUn altro caso particolare \u00e8 quello di Herbert Hoover (1874-1964), presidente tra il 1929 e il 1933. Hoover aveva esperienza nell\u2019apparato governativo - all\u2019American Relief Administration, che diede grandi quantit\u00e0 di aiuti umanitari all\u2019Europa colpita dalla guerra - e fu (ministro del Commercio) dal 1921 all\u2019anno elettorale del 1928: resta il fatto, tuttavia, che fino alla presidenza non aveva mai vinto un\u2019elezione.\n\nLa norma, ad ogni modo, \u00e8 che i presidenti statunitensi abbiano avuto una carriera politica alle spalle: nel grafico successivo riassumiamo la carica pubblica pi\u00f9 rilevante ricoperta dai presidenti USA finora entrati in carica, escluso George Washington (tratte da qui, dopo verifiche).\n\nL\u2019unicit\u00e0 di Trump sta non tanto nel fatto che non abbia mai ricoperto cariche politiche - perch\u00e9, come abbiamo visto, c\u2019\u00e8 stato qualche altro esempio in passato - ma che non sia mai stato impegnato nel , il \u201cservizio alla collettivit\u00e0\u201d che include comunemente anche l\u2019esperienza militare.\n\nMatteo Renzi ha detto che Donald Trump sar\u00e0 il primo presidente degli Stati Uniti a venire da un\u2019esperienza \u201ctotalmente altra\u201d. Con le eccezioni di Dwight Eisenhower, che fu comandante militare prima di candidarsi, e di Herbert Hoover, che aveva per\u00f2 avuto incarichi di governo tramite la nomina, Trump sar\u00e0 in effetti il primo presidente dagli anni della Guerra civile americana a non aver ricoperto cariche elettive prima di entrare alla Casa Bianca. \u201cC\u2019eri quasi\u201d per il Presidente del Consiglio.", "lang": "it"}