{"title": "Chi ha ragione tra Salvini e Orlando sul decreto sicurezza", "subtitle": "Abbiamo verificato un'affermazione del primo cittadino di Palermo, Leoluca Orlando sulle disposizioni relative ai permessi di soggiorno per motivi umanitari, quelle che hanno creato la disputa tra il ministro dell'Interno e molti sindaci", "author": "www.agi.it", "date": "2019-01-04T09:30+0100", "vclaim_id": "vclaim-id-25104", "url": "https://www.agi.it/fact-checking/salvini_sindaci_decreto_sicurezza-4796194/news/2019-01-04/", "vclaim": "Il sindaco di Palermo Leoluca Orlando il 2 gennaio ha dichiarato: \u201cCi sono migliaia, centinaia di migliaia di persone che oggi risiedono legalmente in Italia, pagano le tasse, versano contributi all\u2019Inps e fra qualche settimana o mese saranno 'senza documenti' e quindi illegali\u201d.\n\nIn base al decreto, infatti, quei permessi speciali potranno essere dati al richiedente asilo solo in situazioni particolari: per cure mediche a fronte di malattie di eccezionale gravit\u00e0 (e solo per il tempo necessario), per le vittime di grave violenza o violenza domestica, per situazioni di contingente ed eccezionale calamit\u00e0 naturale nel Paese di provenienza, per lavoratori sfruttati che abbiano denunciato il datore e cooperino con la giustizia e per atti di eroismo.\n\nDistinguiamo principalmente due situazioni: quella del migrante che al 5 ottobre, data in cui il decreto sicurezza \u00e8 entrato in vigore, non aveva ancora presentato domanda di protezione internazionale, e quella di chi invece per allora l\u2019aveva gi\u00e0 ottenuta.\n\nQuindi, se la commissione territoriale che esamina la domanda di protezione internazionale valuta che ci sia una delle condizioni particolari descritte dal decreto (malattia, calamit\u00e0, violenza e cos\u00ec via), o che ci sia il rischio di tortura o persecuzione, pu\u00f2 dare un permesso speciale. Se la commissione territoriale non ritiene che sussistano queste condizioni o questi rischi, il migrante riceve un diniego alla sua domanda e diventa irregolarmente soggiornante in Italia.\n\nPer chi invece aveva gi\u00e0 ottenuto il permesso umanitario, che poteva avere durata diversa a seconda dei singoli casi (di solito tra i 6 mesi e i 2 anni) vale ancora la normativa precedente. Alla scadenza del permesso, per\u00f2, non \u00e8 pi\u00f9 possibile ottenere il rinnovo sulla base dei requisiti che si erano soddisfatti in precedenza, ma \u00e8 necessario soddisfare quelli nuovi, pi\u00f9 stringenti, previsti dal decreto sicurezza.\n\nCon la vecchia normativa, se il titolare della protezione umanitaria \u00e8 anche un lavoratore regolare e ha i documenti in corso di validit\u00e0, prima che scada il suo permesso \u2013 o alla scadenza \u2013 pu\u00f2 chiedere che venga convertito in un permesso di soggiorno per lavoro.\n\nQuesta possibilit\u00e0, che c\u2019era appunto per i vecchi permessi umanitari, per i nuovi permessi speciali non \u00e8 sempre prevista: lo \u00e8 ad esempio per quelli dati per violenza, o per atti di eroismo, mentre non lo \u00e8 per quelli dati a fronte di un rischio di tortura o persecuzione in patria.\n\nMa di quante persone stiamo parlando? Nel 2018 \u2013 sommando i vari mesi \u2013 risulta che sono stati rilasciati dall\u2019Italia 20.077 permessi di soggiorno per motivi umanitari, nel 2017 20.166, nel 2016 18.979, nel 2015 15.768 e nel 2014 10.034.\n\nQuindi negli ultimi cinque anni, quelli in cui si \u00e8 fatto pi\u00f9 consistente il flusso migratorio, circa 85 mila richieste di protezione internazionale hanno avuto come risposta la concessione della protezione umanitaria.\n\n\u00c8 vero che in base al decreto sicurezza molti migranti che oggi sono in situazione regolare, grazie al permesso per motivi umanitari, rischino di diventare irregolari. I requisiti che avevano portato le commissioni territoriali a concedere loro questa forma di protezione internazionale non sono pi\u00f9 sufficienti, e se il migrante non soddisfer\u00e0 i nuovi pi\u00f9 stringenti requisiti vedr\u00e0 rigettata la sua richiesta di rinnovo e si trover\u00e0 sul territorio italiano senza permesso di soggiorno.\n\nFatta questa premessa bisogna per\u00f2 registrare in primo luogo che la quantificazione fatta da Orlando di \u201ccentinaia di migliaia di persone\u201d \u00e8 esagerata. Si tratta di decine di migliaia di persone: i migranti che hanno ottenuto la protezione umanitaria negli ultimi anni, tra cui non \u00e8 possibile ancora sapere quanti si vedranno negare il rinnovo del titolo di soggiorno a causa dei nuovi pi\u00f9 stringenti criteri imposti dal decreto sicurezza.\n\nIn secondo luogo gli aventi diritto alla protezione umanitaria che \u201crisiedono legalmente in Italia, pagano le tasse, versano contributi all\u2019Inps\u201d citati da Orlando, sono quelli che hanno le maggiori chance di evitare di diventare migranti irregolari a causa del decreto sicurezza. Come abbiamo visto, infatti, questi migranti possono chiedere che il loro permesso per motivi umanitari venga convertito in un permesso di lavoro, ottenendo cos\u00ec un titolo valido per proseguire il loro soggiorno in Italia.\n\nIl sindaco di Palermo, Leoluca Orlando, fa un\u2019affermazione imprecisa per due motivi: esagera il numero di migranti che rischiano di trovarsi in condizione di illegalit\u00e0 a causa del decreto sicurezza e, parlando di migranti che lavorano regolarmente e pagano i contributi, individua una sotto-categoria che in realt\u00e0 ha pi\u00f9 chance di altre di potersi regolarizzare anche in base alle norme contenute nel decreto targato Salvini.\n\n\u00c8 per\u00f2 vero, come abbiamo visto, che sono comunque migliaia di migranti oggi regolari che rischiano di diventare irregolari, e commettere cos\u00ec un reato, a causa delle norme contenute nel decreto sicurezza.", "lang": "it"}