{"title": "Jak uchwalana jest dyrektywa w Unii Europejskiej?", "subtitle": "Jak uchwalana jest dyrektywa w Unii Europejskiej? Zapoznaj si\u0119 z nasz\u0105 najnowsz\u0105 analiz\u0105, w kt\u00f3rej sprawdzamy wypowied\u017a Rados\u0142awa Sikorskiego.", "author": "demagog.org.pl", "date": null, "vclaim_id": "vclaim-id-62602", "url": "https://demagog.org.pl/wypowiedzi/jak-uchwalana-jest-dyrektywa-w-unii-europejskiej/", "vclaim": "Jak uchwalana jest dyrektywa w Unii Europejskiej?\n\nWypowied\u017a europos\u0142a Rados\u0142awa Sikorskiego uznajemy za manipulacj\u0119, poniewa\u017c to Rada Unii Europejskiej oraz Parlament Europejski maj\u0105 decyduj\u0105c\u0105 rol\u0119 w tworzeniu unijnego prawnego wt\u00f3rnego, do kt\u00f3rego zaliczaj\u0105 si\u0119 dyrektywy. Komisja Europejska jest odpowiedzialna wy\u0142\u0105cznie za inicjowanie procedury prawodawczej.\n\nDyrektywy to akty prawa unijnego, kt\u00f3re zalicza si\u0119 do tzw. prawa wt\u00f3rnego UE. Oznacza to, i\u017c s\u0105 one tworzone przez organy Wsp\u00f3lnoty. Dyrektywy wskazuj\u0105 na zaplanowane cele oraz to, w jakim terminie maj\u0105 one zosta\u0107 osi\u0105gni\u0119te przez wszystkie pa\u0144stwa cz\u0142onkowskie. Akty te staj\u0105 si\u0119 wi\u0105\u017c\u0105ce w momencie, gdy zostan\u0105 implementowane w krajowym porz\u0105dku prawnym. Pa\u0144stwa w tej dziedzinie maj\u0105 swobod\u0119 podj\u0119cia decyzji. To wy\u0142\u0105cznie od nich zale\u017cy, czy przepisy dyrektywy zostan\u0105 wdro\u017cone w \u017cycie na mocy ustawy, rozporz\u0105dzenia czy te\u017c odmiennego aktu normatywnego.\n\nW jaki spos\u00f3b powstaje dyrektywa?\n\nCo do zasady dyrektywy powstaj\u0105 na podstawie tzw. zwyk\u0142ej procedury ustawodawczej. Prawo inicjatywy ustawodawczej przys\u0142uguje Komisji Europejskiej. Ta mo\u017ce wszcz\u0105\u0107 proces uchwalania aktu prawnego z w\u0142asnej inicjatywy b\u0105d\u017a na wniosek Parlamentu Europejskiego lub Rady Unii Europejskiej (kt\u00f3ra mo\u017ce go odrzuci\u0107 lecz jest zobligowana do z\u0142o\u017cenia wyja\u015bnie\u0144). W szczeg\u00f3lnych przypadkach do KE mog\u0105 wnioskowa\u0107:\n\nDo KE z wnioskiem o wszcz\u0119cie procedury prawodawczej mo\u017ce zg\u0142osi\u0107 si\u0119 r\u00f3wnie\u017c 1 mln obywateli z co najmniej siedmiu pa\u0144stw cz\u0142onkowskich.\n\nNast\u0119pnie Komisja Europejska przedk\u0142ada projekt aktu prawnego Radzie Unii Europejskiej, w kt\u00f3rej zasiadaj\u0105 przedstawiciele rz\u0105d\u00f3w pa\u0144stw cz\u0142onkowskich, oraz Parlamentowi Europejskiemu. Obie wspomniane instytucje mog\u0105 przyj\u0105\u0107 przed\u0142o\u017cony projekt podczas pierwszego b\u0105d\u017a drugiego czytania.\n\nJe\u017celi zgoda nie zostanie osi\u0105gni\u0119ta, spraw\u0119 rozpatruje komitet pojednawczy, kt\u00f3ry sk\u0142ada si\u0119 z takiej samej liczby europos\u0142\u00f3w i cz\u0142onk\u00f3w Rady. Jego celem jest wypracowanie wsp\u00f3lnego stanowiska. Je\u017celi mu si\u0119 to nie uda, to procedura ustawodawcza zostaje zako\u0144czona. W przypadku osi\u0105gni\u0119cia porozumienia projekt jest przekazywany ponownie Parlamentowi Europejskiemu oraz Radzie. \u017badna z instytucji nie mo\u017ce wprowadza\u0107 ju\u017c poprawek do aktu prawnego. Je\u017celi PE i RUE go zatwierdz\u0105, nowe regulacje wchodz\u0105 w \u017cycie i s\u0105 publikowane w Dzienniku Urz\u0119dowym.\n\nJak stanowi art. 289 TFUE, specjalna procedura ustawodawcza ma zastosowanie \u201ew szczeg\u00f3lnych przypadkach przewidzianych w Traktatach\u201d. Do specjalnej procedury ustawodawczej zalicza si\u0119 procedur\u0119 zgody oraz procedur\u0119 konsultacji. W obu przypadkach prawo inicjatywy ustawodawczej le\u017cy w kompetencjach Komisji Europejskiej.\n\nW trakcie post\u0119powania w ramach pierwszej wymienionych \u015bcie\u017cek to Rada jest g\u0142\u00f3wnym prawodawc\u0105. Z kolei rola Parlamentu sprowadza si\u0119 wtedy do wyra\u017cenia zgody na przyj\u0119cie aktu prawnego. Parlament przyjmuje b\u0105d\u017a odrzuca wniosek Rady, lecz nie mo\u017ce wprowadzi\u0107 do niego poprawek. Rada jest zobligowana do uwzgl\u0119dnienia stanowiska Parlamentu. Natomiast w ramach procedury konsultacji Rada nadal pozostaje centralnym prawodawc\u0105. Parlament Europejski opiniuje wy\u0142\u0105cznie akt prawny i mo\u017ce do niego wprowadzi\u0107 poprawki. Rada zapoznaje si\u0119 ze stanowiskiem PE, jednak\u017ce nie ma obowi\u0105zku ich przyj\u0119cia. Nie mo\u017ce jednak uchwali\u0107 aktu prawnego przed wydaniem opinii ze strony Parlamentu Europejskiego.", "lang": "pl"}