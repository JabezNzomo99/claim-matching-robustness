{"title": "Quanto spendono Italia ed Europa per l\u2019immigrazione", "subtitle": "", "author": "pagellapolitica.it", "date": null, "vclaim_id": "vclaim-id-27183", "url": "https://pagellapolitica.it/dichiarazioni/7870/quanto-spendono-italia-ed-europa-per-limmigrazione", "vclaim": "In un video pubblicato il 3 agosto sul blog di Beppe Grillo - e fornito di trascrizione - il vicepresidente della Camera Luigi Di Maio ha parlato della situazione dell\u2019immigrazione in Italia e ha attaccato il governo per \u201csei anni di nulla\u201d. Tra i vari punti della critica, c\u2019\u00e8 anche la mancanza di \u201cun sostegno economico serio all\u2019Italia\u201d. Il nostro paese starebbe spendendo 4,5 miliardi di euro nel 2017, mentre l\u2019Unione Europea fornirebbe solo 100 milioni. Sono numeri corretti?\n\nLa cifra di 4,5 miliardi di euro di cui parla Di Maio circola da diversi mesi e proviene dal Documento di Economia e Finanza (DEF) approvato dal governo nell\u2019aprile 2017. Si tratta di una stima di quanto potrebbe spendere l\u2019Italia per il soccorso e l\u2019accoglienza dei migranti, ma \u00e8 appunto una stima: non \u00e8 detto che quella cifra venga raggiunta.\n\nIl DEF contiene infatti una sezione piuttosto lunga, munita di grafici e tabelle (Sez. I, pp. 40-47) in cui si stimano i costi relativi all\u2019\u201cemergenza migranti\u201d. La cifra \u00e8 importante perch\u00e9 il governo italiano ha chiesto di poter scorporare quelle spese - insieme ad altre straordinarie, come quelle sostenute per i terremoti nell\u2019Italia centrale - dai normali vincoli di bilancio, sfruttando la famigerata \u201cflessibilit\u00e0\u201d.\n\nIl totale che verr\u00e0 speso nel 2017 dipende, come \u00e8 logico, da quanti saranno gli arrivi nel costo dell\u2019anno. Ad aprile scorso, quando \u00e8 stato approvato il DEF, gli arrivi erano in costante aumento da alcuni mesi e si prevedeva dunque uno sforzo maggiore rispetto al 2016. Il DEF prevedeva che, in caso di un aumento degli sbarchi rilevante, nel 2017 la spesa complessiva sarebbe arrivata a 4,6 miliardi di euro (lo 0,27 per cento del PIL). In caso di scenario \u201cstazionario\u201d, invece, il totale sarebbe stato leggermente minore, a 4,2 miliardi di euro (lo 0,25 per cento del PIL).\n\nNon possiamo conoscere in anticipo che cosa succeder\u00e0 nei prossimi mesi, naturalmente, ma al momento gli sbarchi hanno visto una battuta d\u2019arresto. Se il trend continuer\u00e0 fino alla fine dell\u2019anno e se le previsioni del DEF si riveleranno corrette, la spesa totale sar\u00e0 pi\u00f9 vicina ai 4,2 miliardi che ai 4,6 indicati come massimo.\n\nSul totale di questa cifra, come dice Di Maio, l\u2019Europa contribuisce in effetti solo in piccola parte. I contributi UE sono sono indicati in 91 milioni di euro per il 2017, secondo l\u2019aggiornamento del DEF. Insomma, la partecipazione economica dell\u2019Unione Europea alle spese sostenute dall\u2019Italia \u00e8 molto limitata.\n\nMa bisogna precisare che la novantina di milioni indicati nel bilancio italiano non sono tutte le risorse che l\u2019Europa destina a fronteggiare la crisi dei migranti nel suo complesso. L\u2019Unione Europea indica in oltre 17 miliardi di euro il totale per gli anni 2015-2017, di cui 7,4 destinati all\u2019interno dell\u2019UE e 10,3 all\u2019esterno (come in Siria e in Turchia). C\u2019\u00e8 da contare poi il bilancio di Frontex, la polizia di frontiera europea (281 milioni di euro nel 2017). I nfine, l\u2019UE ha preso numerose iniziative di tipo umanitario e di investimento con un impatto rilevante sul suo bilancio attuale (un elenco e uno studio di queste misure si trova in questa ricerca\n\nLuigi Di Maio ha dichiarato che le spese per gestire l\u2019attuale aumento dei flussi migratori sono di 4,5 miliardi di euro. Si tratta di una stima contenuta nel DEF per il 2017, che oscilla tra i 4,2 e i 4,6 miliardi a seconda dell\u2019aumento o meno degli arrivi rispetto allo scorso anno (al momento, il totale \u00e8 leggermente in calo). Non \u00e8 dunque una cifra sicura. Di Maio ha aggiunto che l\u2019Unione Europea vi contribuisce solo per 100 milioni di euro. In effetti, la partecipazione alle spese italiane \u00e8 di 91 milioni per il 2017, anche se bisogna precisare che quei soldi non sono il totale dell\u2019impegno finanziario UE per gestire la situazione migratoria. \u201cC\u2019eri quasi\u201d per il vicepresidente della Camera.", "lang": "it"}