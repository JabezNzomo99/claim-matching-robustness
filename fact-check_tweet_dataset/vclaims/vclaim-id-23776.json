{"title": "La panzana pazzesca di Di Maio sulla crescita dell\u2019economia italiana", "subtitle": "", "author": "pagellapolitica.it", "date": null, "vclaim_id": "vclaim-id-23776", "url": "https://pagellapolitica.it/dichiarazioni/8271/la-panzana-pazzesca-di-di-maio-sulla-crescita-delleconomia-italiana", "vclaim": "Il 7 maggio 2019, il vicepresidente del Consiglio Luigi Di Maio, ospite a in onda su Rai3, ha parlato delle previsioni di crescita dei diversi Paesi europei. Secondo il leader del M5s, per l'Italia l'Ue prevede un miglioramento del Pil dello 0,2 per cento, \u00abcon la Germania che \u00e8 il massimo ed \u00e8 a pi\u00f9 0,5 per cento quest'anno\u00bb. Una situazione \u00abdrammatica\u00bb, a detta di Di Maio.\n\nAbbiamo verificato i numeri e le cose non stanno cos\u00ec.\n\nIl 7 maggio 2019 la Commissione europea ha pubblicato le nuove stime sull\u2019andamento dell\u2019economia degli Stati membri per il 2019. Rispetto a qualche mese fa, l'Ue ha ulteriormente abbassato le previsioni di crescita del Pil italiano. Se, infatti, a febbraio 2019 era prevista una crescita dello 0,2 per cento, i dati pi\u00f9 recenti riportano per l'Italia una crescita pari allo 0,1 per cento.\n\nCome dimostrano i dati, sono 26 gli Stati membri che fanno meglio di Italia (in ultima posizione) e Germania (in penultima posizione).\n\nCon una media di crescita dell'Unione stimata intorno all'1,4 per cento, la Francia e il Regno Unito hanno una stima di crescita pari all'1,3 per cento, mentre Paesi come la Grecia e la Spagna \u2013 di solito paragonati all'Italia \u2013 potrebbero registrare aumento del Pil del 2 per cento.\n\nLuigi Di Maio ha dichiarato che le stime di crescita per l'Italia sono dello 0,2 per cento e che la Germania, \u00abche \u00e8 il massimo\u00bb, raggiunger\u00e0 lo 0,5 per cento.\n\nIl vicepresidente del Consiglio sbaglia, per almeno due motivi. Le stime pi\u00f9 aggiornate della Commissione europea parlano di una crescita dello 0,1 per cento del Pil italiano nel 2019. Inoltre, la Germania \u2013 pur avendo una stima di crescita dello 0,5 per cento \u2013 non \u00e8 il Paese che riveste la migliore posizione all'interno dell'Ue. Sono infatti 26 gli Stati membri che hanno stime di crescita superiori alla nostra e a quella tedesca.", "lang": "it"}