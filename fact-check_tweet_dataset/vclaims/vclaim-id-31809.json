{"title": "Vi vet ikke om de 30 prosentene med lavest inntekt har d\u00e5rligere r\u00e5d enn i 2013", "subtitle": "Siden det ikke finnes tall som viser hvordan denne \u00f8kningen i kj\u00f8pekraft er fordelt, er det umulig \u00e5 si om de med lavest inntekt har bedre eller d\u00e5rligere r\u00e5d enn i 2013.", "author": "www.faktisk.no", "date": null, "vclaim_id": "vclaim-id-31809", "url": "https://www.faktisk.no/faktasjekker/eLj/vi-vet-ikke-om-de-30-prosentene-med-lavest-inntekt-har-darligere-rad-enn-i-2013", "vclaim": "Bompengeoppr\u00f8ret har skapt rystelser foran lokalvalgene. Partier p\u00e5 b\u00e5de h\u00f8yresiden og venstresiden blir utfordret av nye partier og aksjonsgrupper som vil stanse utbyggingen av nye bomstasjoner. I Bergen ble Folkeaksjonen nei til mer bompenger det st\u00f8rste partiet p\u00e5 en meningsm\u00e5ling utf\u00f8rt av Respons Analyse for Bergens Tidende og VG.\n\nI et intervju med VG 22. mai foresl\u00e5r Ap-leder Jonas Gahr St\u00f8re \u00e5 erstatte bompengeinnkreving med s\u00e5kalt veiprising. Han sier ogs\u00e5 at bomprisene har blitt for h\u00f8ye, og hevder f\u00f8lgende:\n\nSt\u00f8re gjentok ogs\u00e5 p\u00e5standen i et nytt VG-intervju 26. mai. I dette intervjuet var konteksten at Arbeiderpartiet lanserte en liste med 83 tiltak som er ment \u00e5 redusere ulikhet. I intervjuet sier St\u00f8re blant annet dette om de \u00f8konomiske og sosiale forskjellene i Norge:\n\nOgs\u00e5 i en NRK-artikkel som ble publisert 13. mars trakk St\u00f8re fram de samme tallene.\n\nI denne faktasjekken skal vi unders\u00f8ke om St\u00f8res p\u00e5stand stemmer. Har de 30 prosentene med lavest inntekt d\u00e5rligere r\u00e5d i dag enn de hadde i 2013?\n\nFaktisk.no har bedt St\u00f8re om dokumentasjon for p\u00e5standen. Vi har f\u00e5tt svar fra St\u00f8res r\u00e5dgiver Siri Storstein Hytten. Hun viser til tall fra regjeringens ulikhetsmelding, som ble lagt fram 1. mars i \u00e5r. Kilden til tallene er SSB.\n\nStatistikken Hytten viser til, deler opp befolkningen i ti like store grupper basert p\u00e5 hvor h\u00f8y inntekt de har, s\u00e5kalte desiler. Desil 1 har lavest inntekt, mens desil 10 har h\u00f8yest inntekt.\n\nTallene vi ser p\u00e5, viser gjennomsnittlig kj\u00f8pekraft for hver desil. Kj\u00f8pekraft er pengene man har igjen av inntekten n\u00e5r skatt og prisstigning er trukket fra.\n\nSt\u00f8re snakker om de 30 prosentene med lavest inntekt, desil 1-3. Disse gruppene fikk lavere kj\u00f8pekraft mellom 2013 og 2017 (tallene for alle desiler tilbake til 2009 kan sees her):\n\u2022 Gjennomsnittlig kj\u00f8pekraft etter skatt i desil 3 var p\u00e5 287 500 kr i 2013 og 286 100 i 2017. Det gir et fall i kj\u00f8pekraft p\u00e5 1400 kroner.\n\u2022 Gjennomsnittlig kj\u00f8pekraft etter skatt i desil 2 var p\u00e5 244 100 kr i 2013 og 241 100 kroner i 2017. Det gir et fall i kj\u00f8pekraft p\u00e5 3000 kroner.\n\u2022 Gjennomsnittlig kj\u00f8pekraft etter skatt i desil 1 var p\u00e5 157 400 i 2013 og 155 200 i 2017. Det gir et fall i kj\u00f8pekraft p\u00e5 2200 kroner.\n\nFor at St\u00f8res p\u00e5stand skal v\u00e6re sann, m\u00e5 disse gruppene ha d\u00e5rligere kj\u00f8pekraft i dag enn de hadde i 2013. At de hadde d\u00e5rligere kj\u00f8pekraft i 2017, betyr ikke at det samme stemmer i dag.\n\nI 2014 ble den norske \u00f8konomien rammet av et oljeprisfall. Det preget den norske \u00f8konomien i flere \u00e5r, s\u00e6rlig p\u00e5 Vestlandet. Mellom 2014 og 2016 sank kj\u00f8pekraften i alle desilene.\n\nImidlertid bedret situasjonen seg i l\u00f8pet av 2017. I september meldte Norges Bank at veksten i den norske \u00f8konomien hadde tatt seg opp, og ved utgangen av 2017 var det bare de 40 prosentene med d\u00e5rligst r\u00e5d som fremdeles hadde lavere kj\u00f8pekraft enn i 2013.\n\nAlle gruppene, ogs\u00e5 de 30 prosentene med lavest inntekt, hadde h\u00f8yere kj\u00f8pekraft i 2017 enn i 2016. Hvis utviklingen fortsatte i samme retning i 2018, er det mulig at ogs\u00e5 de med lavest inntekt har like god eller bedre r\u00e5d i dag enn i 2013.\n\nVi har tidligere faktasjekket om Norge er det landet i Europa med lavest ulikhet:\n\nVi har spurt SSB om det finnes oppdaterte kj\u00f8pekraftstall som viser utviklingen i de forskjellige desilene. Jon Epland i seksjon for inntekts- og levek\u00e5rsstatistikk svarer slik i en e-post:\n\n\u2013 V\u00e5re nyeste inntektsfordelingstall er for 2017. Tall for 2018 ventes publisert i desember, etter at endelig ligningsoppgj\u00f8r for inntekts\u00e5ret 2018 foreligger.\n\n\u2013 Tall fra Nasjonalregnskapet indikerer en svak \u00f8kning i realdisponibel inntekt per innbygger for husholdningene (1,6 prosent) i 2018. Men hvordan denne veksten fordeler seg mellom inntektsgruppene kan vi alts\u00e5 ikke si noe om f\u00f8r 2018-tallene er klare.\n\nSSB omtaler ogs\u00e5 tallene fra Nasjonalregnskapet i en artikkel.\n\nEn \u00f8kning p\u00e5 1,6 prosent ville gitt alle gruppene St\u00f8re omtaler bedre r\u00e5d enn de hadde i 2013. Siden tallene som viser utviklingen for forskjellige inntektsgrupper ikke er tilgjengelige enn\u00e5, kan vi ikke vite hvordan \u00f8kningen i kj\u00f8pekraft er fordelt. Alts\u00e5 er det ikke mulig \u00e5 si om gruppene St\u00f8re snakker om i dag har bedre eller d\u00e5rligere r\u00e5d enn de hadde i 2013.\n\nI l\u00f8nnsoppgj\u00f8rene mellom LO og NHO i 2018, fikk arbeidstakere som tjente under 90 prosent av industriarbeiderl\u00f8nn et lavl\u00f8nnstillegg p\u00e5 2,50 kroner i timen. I 2019 var tillegget p\u00e5 2 kroner i timen. I 2018 gjaldt dette arbeidstakere som tjente mindre enn 417 690 kr i \u00e5ret. I 2019 gjaldt det arbeidstakere som tjente mindre enn 430 221 kr i \u00e5ret.\n\nVi har spurt Linda Reinholdtsen, kommunikasjonsr\u00e5dgiver i LO, om hvor mange arbeidstakere som har f\u00e5tt lavl\u00f8nnstillegg. I en e-post skriver hun:\n\n\u2013 Om lag 68.000 av \u00e5rsverkene i LO-NHO oppgj\u00f8ret er dekket av overenskomster med lavl\u00f8nnstillegg.\n\n\u2013 I Beregningsutvalgets rapport (NOU 2019:6) viser en tabell fra SSB at 18 prosent av heltidsansatte var lavl\u00f8nte i fjor i betydning av at de hadde l\u00f8nn under 85 prosent av industriarbeiderl\u00f8nn.\n\nReinholdtsen presiserer at LO og NHO har blitt enige om at lavl\u00f8nnstillegget skal gis til de som tjener 90 prosent eller mindre av industriarbeiderl\u00f8nn i de to siste l\u00f8nnsoppgj\u00f8rene.\n\n\u2013 Antar vi at det er en relativt like stor andel lavtl\u00f8nte blant deltidsansatte, gir det at 17 prosent av alle er lavl\u00f8nte.\n\nTrolig har flere av dem med 30 prosent laveste inntektene f\u00e5tt lavl\u00f8nnstillegg i 2018 og 2019. Likevel er det umulig \u00e5 si om tilleggene har f\u00f8rt til at gruppene som helhet har h\u00f8yere kj\u00f8pekraft i dag enn i 2013. Det f\u00e5r vi f\u00f8rst vite n\u00e5r tallene som viser kj\u00f8pekraften deres i 2018 og 2019 blir tilgjengelige.\n\nSiden vi ikke kan vite hvor h\u00f8y kj\u00f8pekraft de 30 prosentene med lavest inntekt har i dag, kan vi heller ikke vite om de har d\u00e5rligere r\u00e5d i dag enn i 2013, slik St\u00f8re p\u00e5st\u00e5r.", "lang": "no"}