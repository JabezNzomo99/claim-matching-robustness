{"title": "200 milioni di voti per Berlusconi", "subtitle": "", "author": "pagellapolitica.it", "date": null, "vclaim_id": "vclaim-id-587", "url": "https://pagellapolitica.it/dichiarazioni/6857/200-milioni-di-voti-per-berlusconi", "vclaim": "Durante una puntata di intitolata \u201cBerlusconi torna in campo\u201d, il capogruppo di Forza Italia alla Camera ed ex ministro per la Pubblica Amministrazione Renato Brunetta ha sostenuto che Berlusconi, tra il 1994 e oggi, ha ricevuto almeno 200 milioni di voti.\n\nNon \u00e8 un\u2019affermazione del tutto originale tra i sostenitori del leader di Forza Italia nel centrodestra (si veda ad es. questo tweet di Michaela Biancofiore a settembre 2014). D\u2019altra parte, lo stesso Brunetta aveva dichiarato a gennaio 2014 che Berlusconi aveva raccolto \u201cnel ventennio\u201d circa 92 milioni di voti: ce ne eravamo occupati in questa analisi. Ora ha decisamente alzato le cifre. Vediamo se ha ragione di farlo.\n\nCominciamo restringendo il campo: consideriamo le elezioni politiche che si sono verificate in Italia negli ultimi 21 anni. Sono state sei: quelle del 1994, 1996, 2001, 2006, 2008 e 2013. C\u2019\u00e8 un dato che potrebbe sbrigare l\u2019analisi in poche righe: se guardiamo all\u2019affluenza, come certificata dal sito del Ministero dell\u2019Interno che registra lo storico delle elezioni in Italia, le sei elezioni hanno avuto un totale di 238 milioni di votanti qui\n\nSe Berlusconi fosse stato davvero votato \u201c200 milioni di volte\u201d - intendendo la cifra come la somma di suoi elettori nelle sei elezioni - questo significherebbe una media dell\u201984,03% alle politiche tra il 1994 e il 2013 - percentuali alla portata solo di pochi leader europei dal pedigree democratico assai discutibile.\n\nMa facciamo un\u2019apertura di credito a Brunetta, e consideriamo le \u201cvolte\u201d in senso pi\u00f9 esteso. Partiamo ad esempio dal presupposto che una persona, che alle politiche del 1994 ha votato per il partito guidato da Silvio Berlusconi sia alla Camera che al Senato, conti due nel nostro totale.\n\nIl grafico successivo mostra il totale dei voti per Forza Italia - elezioni del 1994, 1996, 2001 e 2006 - e per il Popolo della Libert\u00e0 - elezioni del 2008 e del 2013 - negli ultimi 21 anni alla Camera (quota proporzionale). Per il Senato, nel caso in cui Forza Italia/Pdl non si presentasse da solo, abbiamo considerato invece lo schieramento politico di cui faceva parte, visto che \u00e8 impossibile separare i voti per il partito di Berlusconi in senso stretto da quelli per gli alleati*. Tutti i dati sono in migliaia.\n\nMa \u00e8 innegabile che Silvio Berlusconi sia stato per tutti questi anni il leader di un centrodestra che in larga parte si \u00e8 identificato con lui. Una novit\u00e0 introdotta dal cosiddetto , tra l\u2019altro, sostiene la validit\u00e0 di questa lettura dei risultati elettorali, almeno per gli ultimi dieci anni. A partire dal 2005, infatti, la legge elettorale voluta dal centrodestra (il \u201cPorcellum\u201d) ha inserito all\u2019art. 1 comma 5 l\u2019indicazione del \u201ccapo della coalizione\u201d nel caso di apparentamento tra pi\u00f9 partiti, fermo restando che la Costituzione italiana non prevede tuttora l\u2019elezione diretta del Capo del Governo. Vediamo allora i voti per le diverse coalizioni con cui il centrodestra italiano si \u00e8 presentato alle elezioni tra il 1994 e oggi, ancora una volta distinguendo tra Camera e Senato.\n\nLe elezioni europee possono essere considerate, in parte, un voto di opinione nei confronti dei leader nazionali. Vediamo allora come sono andati Forza Italia e il Pdl nelle cinque consultazioni per il Parlamento Europeo dal 1994 a oggi (1994, 1999, 2004, 2009 e 2014):\n\nCome si vede, la soglia dei 200 milioni si raggiunge e si supera solo (a) facendo il conto ragionevole pi\u00f9 ampio possibile riguardo le elezioni politiche e (b) sommando ad esso il totale dei voti di Forza Italia/Pdl alle elezioni europee.\n\nBrunetta dice che, nella sua carriera, Berlusconi \u00e8 stato votato 200 milioni di volte. La somma che pi\u00f9 si avvicina a questo totale si ottiene con due premesse \u201cforti\u201d: (a) contando separatamente i voti ottenuti alla Camera e al Senato, nonostante siano con tutta evidenza e per la stragrande maggioranza dei casi l\u2019espressione di uno stesso elettore; (b) considerando attribuibili a Silvio Berlusconi tutti i voti della coalizione, sia quando il leader del centrodestra fosse indicato esplicitamente sulla scheda (nelle ultime tre elezioni) sia quando non lo fosse. \u00c8 facile rendersi conto che un voto per la Lega Nord nel 1994, ad esempio, non era necessariamente un voto \u201cguadagnato\u201d direttamente da Silvio Berlusconi.\n\nIn definitiva, ci sembra che il richiamo ai 200 milioni sia nella sostanza smentito dai numeri, ma \u00e8 comunque possibile con l\u2019interpretazione pi\u00f9 ampia possibile dei dati. Per questo, la dichiarazione per noi \u00e8 un \u201cN\u00ec\u201d.\n\n* Le caratteristiche della legge elettorale italiana hanno portato ad apparentamenti e denominazioni diverse tra i partiti alla Camera e al Senato. Al Senato, in particolare, c\u2019\u00e8 stata una tendenza all\u2019alleanza di Forza Italia con altre forze politiche. Di conseguenza, per i voti al Senato abbiamo considerato i voti attribuiti alle seguenti denominazioni: 1994: Polo delle Libert\u00e0 + Polo Buon Governo; 1996: Polo per le Libert\u00e0; 2001: Casa delle Libert\u00e0.", "lang": "it"}