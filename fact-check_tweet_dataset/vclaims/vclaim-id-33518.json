{"title": "Milano d\u00e0 allo Stato 11 miliardi pi\u00f9 di quanto riceve?", "subtitle": "", "author": "pagellapolitica.it", "date": null, "vclaim_id": "vclaim-id-33518", "url": "https://pagellapolitica.it/dichiarazioni/8441/milano-da-allo-stato-11-miliardi-piu-di-quanto-riceve", "vclaim": "Le dichiarazioni di Provenzano hanno suscitato una polemica a cui hanno partecipato diversi esponenti politici. Secondo Grimoldi, \u00abla citt\u00e0 metropolitana di Milano avrebbe un residuo fiscale di 11 miliardi l\u2019anno, se proprio vogliamo parlare di restituzioni\u00bb.\n\nC\u2019\u00e8 per\u00f2 un problema, come abbiamo spiegato in passato approfondendo il tema dell\u2019autonomia regionale, in particolare in riferimento ai referendum consultivi di Lombardia e Veneto del 2017: calcolare quante tasse pagate dai cittadini \u201crestino\u201d sul territorio non \u00e8 per niente facile.\n\nDiversi fattori poi incidono sulla disparit\u00e0 tra entrate e spese delle singole Regioni: come \u00e8 fatta l\u2019economia regionale (per esempio, la presenza di agricoltura sussidiata porta pi\u00f9 risorse nella regione); quali sono le caratteristiche demografiche della Regione; quanto \u00e8 grande il suo territorio e cos\u00ec via.\n\nC\u2019\u00e8 una stima che proviene dalla Regione stessa. Nel dossier \u201cScopri perch\u00e9 la Lombardia \u00e8 speciale\u201d, pubblicato nel 2017 dalla Regione Lombardia, si legge che il residuo fiscale lombardo \u00e8 di oltre 54 miliardi di euro. La fonte citata \u00e8 \u00c9upolis Lombardia, un\u2019agenzia regionale che ha il compito di accompagnare l\u2019implementazione e la valutazione delle politiche per la Regione. Qualche anno prima la stessa \u00c9upolis Lombardia, in un\u2019analisi del 2014, aveva quantificato (pag. 27 del Policy Paper qui scaricabile in \u201cDocumentazione\u201d) in oltre 47 miliardi il residuo fiscale lombardo medio annuo tra il 2009 e il 2012. I 54 miliardi di euro compaiono anche in un calcolo del 2015 della Cgia di Mestre.\n\nIn un articolo pubblicato sul blog economico NoiseFromAmerika nel 2015, l\u2019economista Lodovico Pizzati ha notato che tra il 2007 e 2012 i residui fiscali delle Regioni italiane si sono ridotti a causa della crisi economica. Nel 2012, il residuo fiscale della Lombardia secondo l\u2019economista era di circa 35 miliardi di euro, quasi 20 miliardi di euro in meno rispetto a quanto sostenuto dalla Regione.\n\nUna ricerca dell\u2019Universit\u00e0 di Barcellona e dell\u2019Istituto di economia della citt\u00e0 catalana, pubblicata nel 2010, aveva invece stimato in circa 30 miliardi di euro la differenza tra quanto la Lombardia d\u00e0 allo Stato e quanto le torna indietro.\n\nSecondo Grimoldi, ogni anno la citt\u00e0 metropolitana di Milano \u2013 a cui appartengono 133 comuni \u2013 avrebbe un residuo fiscale di 11 miliardi di euro. Come abbiamo detto, questo significa che Milano d\u00e0 allo Stato 11 miliardi di euro in pi\u00f9 di quelli che riceve indietro sotto forma di beni e servizi pubblici.\n\n\u00abNel dettaglio, la Lombardia ha un residuo fiscale di 54 miliardi e riceve dallo Stato ogni anno oltre 23 miliardi\u00bb, si legge su Milano Citt\u00e0 Stato. \u00abA fronte di 23 miliardi e passa assegnati alla Lombardia, il Comune di Milano riceve come trasferimenti da Regione e Stato solo 450 milioni circa\u00bb.\n\n\u00abSe Milano fosse gi\u00e0 una regione, considerando che la citt\u00e0 metropolitana ha oltre un terzo degli abitanti della Lombardia e soprattutto produce circa il 50 per cento del Pil, avrebbe diritto a oltre 11 miliardi ogni anno\u00bb, aggiunge il sito autonomista.\n\nGli 11 miliardi abbondanti sono quindi la met\u00e0 dei 23 miliardi che riceverebbe la Lombardia. Soldi che spetterebbero a Milano, in quanto qui viene prodotto il 50 per cento del Pil regionale e, come scrive ancora Milano Citt\u00e0 Stato, sono \u00abla somma che si ricava se si dovesse ripartire il budget tra Lombardia e Regione Milano per mantenere invariato il residuo fiscale, che \u00e8 calcolato in base al Pil\u00bb.\n\nDiverse cose non tornano per\u00f2 nel calcolo fatto da . Partiamo dai dati utilizzati. Come abbiamo visto, i 54 miliardi di euro sono una stima \u2013 una delle pi\u00f9 alte in circolazione \u2013 e non un dato da prendere per certo.\n\nPer quanto riguarda gli \u00aboltre 23 miliardi\u00bb di euro, poi, sono il totale del bilancio annuale della Lombardia, nonch\u00e9 - secondo quanto riferisce la Regione stessa - all'incirca la somma dei trasferimenti dello Stato agli enti territoriali (Regione, province e comuni) e degli stipendi pubblici erogati in Lombardia.\n\nSe \u00e8 vero, poi, che \u2013 dati del 2018 \u2013 la citt\u00e0 metropolitana di Milano (con i suoi 3 milioni e 234 mila abitanti) ha circa un terzo della popolazione della Lombardia (oltre 10 milioni e 30 mila abitanti), in realt\u00e0 produce meno del 50 per cento del Pil regionale.\n\nSecondo i dati dell\u2019Osservatorio Milano 2019, report curato da Assolombarda e Comune di Milano, con i suoi 49 mila euro di Pil pro capite, la citt\u00e0 metropolitana milanese contribuisce per circa 158 miliardi di euro alla ricchezza prodotta nella Regione Lombardia, pari a 383 miliardi di euro nel 2017 secondo Istat. La percentuale \u00e8 dunque del 41 per cento, e non del 50 per cento.", "lang": "it"}