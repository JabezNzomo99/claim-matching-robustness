{"title": "Kto zlikwidowa\u0142 wybory korespondencyjne dla Polak\u00f3w na emigracji?", "subtitle": "Kto zlikwidowa\u0142 wybory korespondencyjne dla Polak\u00f3w na emigracji? Zapoznaj si\u0119 z nasz\u0105 najnowsz\u0105 analiz\u0105, w kt\u00f3rej sprawdzamy wypowied\u017a Krzysztofa Bosaka.", "author": "demagog.org.pl", "date": null, "vclaim_id": "vclaim-id-62603", "url": "https://demagog.org.pl/wypowiedzi/kto-zlikwidowal-wybory-korespondencyjne-dla-polakow-na-emigracji/", "vclaim": "Kto zlikwidowa\u0142 wybory korespondencyjne dla Polak\u00f3w na emigracji?\n\nWypowied\u017a Krzysztofa Bosaka uznajemy za prawdziw\u0105, poniewa\u017c rz\u0105d Zjednoczonej Prawicy wprowadzi\u0142 na pocz\u0105tku 2018 roku przepisy prawne, na mocy kt\u00f3rych korespondencyjnie g\u0142osowa\u0107 mog\u0105 wy\u0142\u0105cznie osoby niepe\u0142nosprawne, pozbawiaj\u0105c tym samym mo\u017cliwo\u015bci g\u0142osowania korespondencyjnego Polak\u00f3w na emigracji. Zgodnie z wcze\u015bniejszymi regulacjami g\u0142osowa\u0107 w ten spos\u00f3b mogli wszyscy obywatele posiadaj\u0105cy czynne prawo wyborcze.\n\nInstytucj\u0119 g\u0142osowania korespondencyjnego do polskiego porz\u0105dku prawnego wprowadzono na podstawie kodeksu wyborczego z dnia 5 stycznia 2011 roku. W\u00f3wczas mo\u017cliwo\u015b\u0107 oddania g\u0142osu w ten spos\u00f3b przys\u0142ugiwa\u0142a wy\u0142\u0105cznie obywatelom Polski, kt\u00f3rzy przebywali poza granicami pa\u0144stwa. Zgodnie z art. 63 przytoczonej ustawy: \u201eZamiar g\u0142osowania korespondencyjnego mo\u017ce by\u0107 zg\u0142oszony w\u0142a\u015bciwemu terytorialnie konsulowi do 15 dnia przed dniem wybor\u00f3w\u201d.\n\nZg\u0142oszenia mo\u017cna by\u0142o dokona\u0107 ustnie, pisemnie, telegraficznie, telefaksem lub w formie elektronicznej. Nast\u0119pnie w\u0142a\u015bciwy konsul mia\u0142 obowi\u0105zek wys\u0142a\u0107 osobie kart\u0119 do g\u0142osowania niezw\u0142ocznie po otrzymaniu jej od w\u0142a\u015bciwej komisji wyborczej, jednak nie p\u00f3\u017aniej ni\u017c do 10. dnia przed dniem wybor\u00f3w. Ustawa zosta\u0142a uchwalona wi\u0119kszo\u015bci\u0105, na kt\u00f3r\u0105 z\u0142o\u017cy\u0142o si\u0119 426 g\u0142os\u00f3w. Oznacza to, i\u017c projekt zosta\u0142 poparty nie tylko przez koalicj\u0119 rz\u0105dz\u0105ca PO-PSL, a tak\u017ce przez najwi\u0119ksze ugrupowania opozycyjne \u2013 PiS.\n\nW maju tego samego roku Sejm przyj\u0105\u0142 nowelizacj\u0119 kodeksu wyborczego. Zgodnie z aktem prawnym mo\u017cliwo\u015b\u0107 g\u0142osowania korespondencyjnego zyskali wyborcy o znacznym lub umiarkowanym stopniu niepe\u0142nosprawno\u015bci. Wyra\u017cenie ch\u0119ci g\u0142osowania korespondencyjnego w tym przypadku nale\u017ca\u0142o zg\u0142osi\u0107 w\u0142a\u015bciwemu w\u00f3jtowi do 21. dnia przed dniem wybor\u00f3w. Na potrzeby g\u0142osowania korespondencyjnego w\u00f3jt wyznacza\u0142 co najmniej jedn\u0105 dedykowan\u0105 komisj\u0119 wyborcz\u0105. W przypadku nowelizacji kodeksu wyborczego wi\u0119kszo\u015b\u0107 popieraj\u0105ca nowe regulacje by\u0142a mniejsza. \u201eZa\u201d g\u0142osowa\u0142a koalicja PO-PSL, a tak\u017ce SLD, PJN, DKP i SDPL oraz pi\u0119ciu pos\u0142\u00f3w niezrzeszonych. Przeciwko ustawie g\u0142osowa\u0142 klub PiS oraz jeden pose\u0142 niezrzeszony.\n\n11 lipca 2014 roku izba ni\u017csza polskiego parlamentu przyj\u0119\u0142a kolejn\u0105 nowelizacj\u0119 kodeksu wyborczego. W akcie prawnym znalaz\u0142 si\u0119 zapis, na mocy kt\u00f3rego ka\u017cdy obywatel posiadaj\u0105cy czynne prawo wyborcze m\u00f3g\u0142 skorzysta\u0107 z mo\u017cliwo\u015bci g\u0142osowania korespondencyjnego. Wprowadzano jednak pewne zastrze\u017cenie \u2013 g\u0142osowaniem korespondencyjnym nie zosta\u0142y obj\u0119te wybory do organ\u00f3w stanowi\u0105cych jednostek samorz\u0105du terytorialnego oraz wybory w\u00f3jt\u00f3w (przepis ten nie dotyczy\u0142 os\u00f3b niepe\u0142nosprawnych).\n\nZamiar g\u0142osowania korespondencyjnego w kraju wyborca zg\u0142asza\u0142 w\u00f3jtowi, a za granic\u0105 konsulowi do 15. dnia przed dniem wybor\u00f3w. Owe zg\u0142oszenie mog\u0142o przybra\u0107 form\u0119 ustn\u0105, pisemn\u0105, elektroniczn\u0105 b\u0105d\u017a odby\u0107 si\u0119 za pomoc\u0105 telefaksu. Ustawa zosta\u0142a uchwalona wi\u0119kszo\u015bci\u0105 g\u0142os\u00f3w kolacji PO-PSL. \u201eZa\u201d g\u0142osowa\u0142o r\u00f3wnie\u017c SLD, TR i pi\u0119cioro pos\u0142\u00f3w niezrzeszonych. Ustawy nie poparli PiS, SP oraz sze\u015bcioro pos\u0142\u00f3w niezrzeszonych.\n\nW styczniu 2018 roku dosz\u0142o do kolejnej nowelizacji kodeksu wyborczego. W ramach nowych rozwi\u0105za\u0144 prawo do g\u0142osowania korespondencyjnego pozostawiono wy\u0142\u0105cznie osobom niepe\u0142nosprawnym. Ustawa zosta\u0142a przyj\u0119t\u0105 wi\u0119kszo\u015bci\u0105 g\u0142os\u00f3w obozu Zjednoczonej Prawicy. Pocz\u0105tkowe plany rz\u0105dz\u0105cych zak\u0142ada\u0142y ca\u0142kowite wycofanie g\u0142osowania korespondencyjnego. Jak czytamy w uzasadnieniu projektu ustawy: \u201eWnioskodawcy uznaj\u0105, \u017ce podobnie jak w przypadku wybor\u00f3w dwudniowych, g\u0142osowanie korespondencyjne w istotny spos\u00f3b zwi\u0119ksza ryzyko nieprawid\u0142owo\u015bci. Wyborcy powinni oddawa\u0107 sw\u00f3j g\u0142os poprzez akt osobistego uczestnictwa w procesie wyborczym. Prawo do g\u0142osowania przys\u0142uguj\u0105ce osobom, kt\u00f3re z powod\u00f3w od siebie niezale\u017cnych nie b\u0119d\u0105 mog\u0142y uda\u0107 si\u0119 do lokalu wyborczego zostanie zagwarantowane poprzez instytucj\u0119 g\u0142osowania przez pe\u0142nomocnika\u201d.\n\n\u2796\n\n Podoba\u0142 Ci si\u0119 artyku\u0142? Pom\u00f3\u017c nam dzieli\u0107 si\u0119 prawd\u0105!", "lang": "pl"}