{"title": "Czy wydanie orzeczenia w dniu nap\u0142yni\u0119cia wniosku jest niedopuszczalne?", "subtitle": "Czy wydanie orzeczenia w dniu nap\u0142yni\u0119cia wniosku jest niedopuszczalne? Sprawdzamy czy s\u0142owa polityka Stanis\u0142awa Piotrowicza s\u0105 prawdziwe.", "author": "demagog.org.pl", "date": null, "vclaim_id": "vclaim-id-746", "url": "https://demagog.org.pl/wypowiedzi/czy-wydanie-orzeczenia-w-dniu-naplyniecia-wniosku-jest-niedopuszczalne/", "vclaim": "Czy wydanie orzeczenia w dniu nap\u0142yni\u0119cia wniosku jest niedopuszczalne?\n\n30 listopada do Trybuna\u0142u Konstytucyjnego wp\u0142yn\u0105\u0142 wniosek grupy pos\u0142\u00f3w z tego samego dnia o udzielenie zabezpieczenia poprzez zobowi\u0105zanie uczestnika post\u0119powania \u2013 Sejmu RP do powstrzymania si\u0119 od wszelkich dzia\u0142a\u0144 zmierzaj\u0105cych do wyboru s\u0119dzi\u00f3w Trybuna\u0142u Konstytucyjnego, do czasu rozpatrzenia przez Trybuna\u0142 Konstytucyjny wniosku o zbadanie zgodno\u015bci z Konstytucj\u0105 zaskar\u017conej ustawy. Trybuna\u0142 przychyli\u0142 si\u0119 do tego wniosku. Jak czytamy w uzasadnieniu postanowienia:\n\n\u201cw dotychczasowym orzecznictwie Trybuna\u0142 przyjmowa\u0142, \u017ce zabezpieczenie jest dopuszczalne w sprawach inicjowanych skargami konstytucyjnymi. Kompetencja taka wynika ze szczeg\u00f3\u0142owych przepis\u00f3w ustawy \u2013 art. 54 ust. 2 ustawy z dnia 1 sierpnia 1997 r. o Trybunale Konstytucyjnym (Dz. U. Nr 102, poz. 643, ze zm.) i art. 68 ustawy o TK z 2015 r. Trybuna\u0142 Konstytucyjny w niniejszym sk\u0142adzie wyra\u017ca pogl\u0105d, \u017ce art. 68 ustawy o TK z 2015 r. nie wy\u0142\u0105cza mo\u017cliwo\u015bci wydawania postanowie\u0144 zabezpieczaj\u0105cych w innych sytuacjach, zw\u0142aszcza gdy \u2013 jak w rozpoznawanej sprawie \u2013 przemawia za tym konieczno\u015b\u0107 zapobie\u017cenia kryzysowi konstytucyjnemu\u201d.\n\nTrybuna\u0142 dodatkowo t\u0142umaczy\u0142 swoj\u0105 wyj\u0105tkow\u0105 decyzj\u0119 w notatce prasowej, powo\u0142uj\u0105c si\u0119 m.in. na wa\u017cny interes publiczny oraz wa\u017cny interes jednostki, w celu ochrony porz\u0105dku prawnego w demokratycznym pa\u0144stwie prawnym.\n\nTrybuna\u0142 Konstytucyjny w postanowieniu (wydanym w pe\u0142nym sk\u0142adzie) z 22 lutego 2006 do wyroku K 4/06 faktycznie nie uzna\u0142 wniosku pos\u0142\u00f3w o zabezpieczenie pow\u00f3dztwa. Jak czytamy w uzasadnieniu:\n\n\u201cSzczeg\u00f3lny charakter post\u0119powania przed Trybuna\u0142em Konstytucyjnym powoduje, \u017ce przepisy kodeksu post\u0119powania cywilnego o post\u0119powaniu zabezpieczaj\u0105cym s\u0105 nieadekwatne do niniejszego post\u0119powania (por. postanowienie TK z 24 pa\u017adziernika 2001 r., sygn. SK 28/01, OTK ZU nr 1/A/2002, poz. 8, s. 118). Powo\u0142ane przez wnioskodawc\u00f3w przepisy s\u0142u\u017c\u0105 zabezpieczeniu roszcze\u0144, kt\u00f3rych mo\u017cna dochodzi\u0107 przed s\u0105dem powszechnym lub przed s\u0105dem polubownym (art. 730 w zwi\u0105zku z art. 732 i art. 755 k.p.c.). Z oczywistych wzgl\u0119d\u00f3w wskazane przepisy nie znajduj\u0105 zastosowania w post\u0119powaniu przed Trybuna\u0142em Konstytucyjnym, kt\u00f3rego kognicja obejmuje badanie akt\u00f3w normatywnych pod k\u0105tem zgodno\u015bci z przepisami Konstytucji\u201d.\n\nNie podlega ocenie stwierdzenie, \u017ce tego typu post\u0119powanie jest \u201ebezpodstawne, niedopuszczalne\u201d.", "lang": "pl"}