{"title": "In Italia davvero oltre due milioni di persone chiedono aiuto per mangiare?", "subtitle": "Lo ha affermato il presidente del Consiglio, Giuseppe Conte. Siamo andati a controllare", "author": "www.agi.it", "date": "2018-06-20T07:00+0200", "vclaim_id": "vclaim-id-21267", "url": "https://www.agi.it/fact-checking/conte_povert_alimentare-4045899/news/2018-06-20/", "vclaim": "Nel suo incontro di luned\u00ec a Berlino con la cancelliera tedesca Angela Merkel, il presidente del Consiglio Giuseppe Conte ha ricordato alcuni punti del programma di governo e, in particolare, il reddito di cittadinanza come misura di contrasto alla povert\u00e0. In proposito, ha fornito alcuni dati sulla povert\u00e0 alimentare e ha detto che nel 2017 \u201cdue milioni e 700 mila italiani sono stati costretti a richiedere aiuto per poter mangiare ricorrendo alle mense dei poveri o a pacchi alimentari\u201d e che \u201cquesta povert\u00e0 alimentare riguarda 445 mila bambini sotto i 15 anni, quasi 200 mila anziani sopra i 65 anni e circa 100 mila persone senza fissa dimora\u201d. I numeri di Conte sono corretti, anche se parziali.\n\nIl presidente del Consiglio elenca molto probabilmente i dati contenuti nel rapporto \u201cLa povert\u00e0 alimentare e lo spreco in Italia\u201d, presentato da Coldiretti il 17 giugno, il giorno prima della visita di Conte a Berlino. Il documento \u2013 che consiste in un comunicato stampa, come confermatoci dalla stessa Coldiretti \u2013 riporta i numeri citati da Conte: oltre 2,6 milioni di persone hanno beneficiato di aiuti alimentari. Nello specifico sono 114 mila quelli che si sono serviti delle mense dei poveri, mentre in 2,55 milioni hanno accettato l\u2019aiuto dei pacchi di cibo. In totale, spiega il comunicato, met\u00e0 degli italiani in condizioni di povert\u00e0 assoluta - che secondo l\u2019Istat nel 2016 erano in totale oltre 4,7 milioni - ha problemi per acquistare cibo a sufficienza, e ricorre alle 10.607 strutture periferiche, come centri di distribuzione e mense, promosse da 197 enti caritativi impegnate sul territorio. Ma da dove vengono questi numeri? La Coldiretti specifica di aver elaborato i risultati del suo rapporto \u201csulla base dei dati sugli aiuti alimentari distribuiti con i fondi Fead attraverso dall\u2019Agenzia per le Erogazioni in Agricoltura (Agea)\u201d. Cerchiamo di chiarire di cosa si sta parlando.\n\nAgea \u00e8 l\u2019acronimo dell\u2019Agenzia per le erogazioni in agricoltura. Istituito nel 1999, \u00e8 un ente statale che svolge le funzioni di \u201corganismo pagatore\u201d, ossia erogare aiuti e interventi comunitari previsti dalla normativa dell\u2019Unione europea. Nel caso degli aiuti alimentari, Agea svolge il ruolo di organismo intermedio e coordina l\u2019acquisto degli alimenti \u2013 poi conferiti agli organizzatori partner accreditati come Caritas, Croce Rossa Italiana e Fondazione Banco Alimentare \u2013 grazie al Fondo di aiuti europei agli indigenti (Fead). Il Fead \u00e8 un\u2019iniziativa dell\u2019Ue per sostenere gli interventi promossi dai Paesi europei per fornire agli indigenti un'assistenza materiale, tra cui i generi alimentari.\n\nMa il Fead non \u00e8 l\u2019unica fonte di sostegno per chi \u00e8 in difficolt\u00e0. Come spiega il Rapporto 2017 sulle politiche contro la povert\u00e0 in Italia di Caritas Italia, infatti, il Fead ha una funzione complementare ad altri strumenti nazionali ed europei di contrasto alla povert\u00e0, come ad esempio il Fondo per la distribuzione di derrate alimentari alle persone indigenti. A marzo 2018, la Commissione europea ha pubblicato un documento \u2013 curato dalla Fondazione Brodolini \u2013 che contiene lo status operativo dell\u2019implementazione del Fead in Italia. Attualmente, il fondo ha un budget complessivo di 670,6 milioni di euro, a cui bisogna aggiungere un contributo dello stato italiano di 118,3 milioni di euro.\n\nIl documento contiene anche i dati pi\u00f9 aggiornati (anno 2016) sui beneficiari di questa iniziativa. Nel 2015 e nel 2016 sono state aiutate circa 2,8 milioni di persone. Il presidente del Consiglio parla di \u201c2 milioni e 700 mila italiani\u201d, mentre sia il rapporto della Coldiretti sia quelli ufficiali dell\u2019Ue parlano di beneficiari in generale. In realt\u00e0, nel 2016, un terzo dei destinatari degli aiuti (circa 840 mila persone) \u00e8 composto da cittadini stranieri, come conferma la ricerca pubblicata il 3 aprile 2018 dal Ministero del lavoro e delle politiche sociali sui destinatari finali dei fondi Fead in Italia. Sul totale, quindi, gli italiani sono meno di 2 milioni. Il presidente del Consiglio cita quindi dati corretti, salvo qualche imprecisione, sulla povert\u00e0 alimentare in Italia.\n\nIn tema di povert\u00e0 alimentare, il presidente del Consiglio riporta probabilmente il contenuto di un rapporto promosso da Coldiretti, che per\u00f2 prende in considerazione solo i dati dei fondi europei Fead, coordinati dall\u2019agenzia Agea. Avere un quadro complessivo della povert\u00e0 alimentare in Italia \u00e8 complicato: neppure l\u2019Istat rilascia nei suoi report sul tema cifre ufficiali sui beneficiari degli aiuti alimentari. Ma se confrontiamo le cifre del documento con quelle ufficiali della Commissione europea e del Ministero del lavoro e delle politiche sociali, Conte commette un paio di imprecisioni. La prima imprecisione riguarda il numero totale dei beneficiari, su cui Conte non prende in considerazione la percentuale composta da cittadini stranieri (circa il 30 per cento). La seconda fa riferimento ai minori di 15 che hanno fatto ricorso ad aiuti alimentari finanziati dal Fead, sottostimata dal presidente del Consiglio. In totale, nel 2016, i bambini che hanno fatto ricorso alle mense dei poveri o ai pacchi alimentari sono stati pi\u00f9 di 800 mila, quasi il doppio di quelli citati nel report Coldiretti. Conte ha comunque ragione nel sottolineare l\u2019incidenza della povert\u00e0 sulla popolazione italiana. Infatti, negli ultimi anni sono aumentate nel nostro Paese le diseguaglianze, la povert\u00e0 assoluta e relativa e il rischio di povert\u00e0.", "lang": "it"}