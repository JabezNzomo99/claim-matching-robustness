{"title": "Jaki odsetek senior\u00f3w w Unii Europejskiej nie korzysta z komputera?", "subtitle": "Jaki odsetek senior\u00f3w w Unii Europejskiej nie korzysta z komputera? Odpowied\u017a znajdziecie w naszej analizie wypowiedzi Beaty Szyd\u0142o.", "author": "demagog.org.pl", "date": null, "vclaim_id": "vclaim-id-56777", "url": "https://demagog.org.pl/wypowiedzi/jaki-odsetek-seniorow-w-unii-europejskiej-nie-korzysta-z-komputera/", "vclaim": "Jaki odsetek senior\u00f3w w Unii Europejskiej nie korzysta z komputera?\n\nWypowied\u017a Beaty Szyd\u0142o uznajemy za prawdziw\u0105, poniewa\u017c zgodnie z danymi Eurostatu w 2017 roku 41% mieszka\u0144c\u00f3w Unii Europejskiej pomi\u0119dzy 65. a 74. rokiem \u017cycia nie korzysta\u0142o z komputer\u00f3w. Je\u015bli nie uwzgl\u0119dnia\u0107 w tej statystyce Wielkiej Brytanii, odsetek senior\u00f3w niekorzystaj\u0105cych z komputer\u00f3w wynosi 44%.\n\nZgodnie z danymi Eurostatu w przedziale wiekowym 65-74 odsetek os\u00f3b, kt\u00f3re nie korzysta\u0142y z komputera, wynosi dla UE28 41% (spadek o 4 pp. wzgl\u0119dem roku 2015), a dla UE27 \u2013 44% (spadek o 5 pp.).\n\nNajmniejsze wykluczenie pod tym wzgl\u0119dem wykazuj\u0105 seniorzy ze Szwecji, gdzie komputera nie u\u017cywa\u0142o tylko 5% senior\u00f3w, i Luksemburga \u2013 6%. Najwi\u0119cej os\u00f3b powy\u017cej 65. roku \u017cycia niekorzystaj\u0105cych z tego narz\u0119dzia mieszka w Grecji \u2013 78%, i Bu\u0142garii \u2013 74%. W Polsce 62% senior\u00f3w nie korzysta\u0142o z komputer\u00f3w. Zajmujemy pod tym wzgl\u0119dem sz\u00f3ste miejsce od ko\u0144ca. Identyczny wynik odnotowa\u0142 Cypr.\n\nJe\u015bli chodzi o korzystanie z komputer\u00f3w przez senior\u00f3w dla grupy wiekowej 65-74, najwi\u0119cej os\u00f3b \u2013 92 proc. \u2013 korzysta z komputer\u00f3w w Luksemburgu. Wyniki powy\u017cej 80% w UE odnotowa\u0142y tak\u017ce: Holandia (87%) Szwecja (86%) oraz Dania (95%). W ca\u0142ej Europie liderem w tym zestawieniu jest wspomniany wcze\u015bniej Luksemburg oraz Islandia, gdzie ze sprz\u0119tu komputerowego korzysta 92 proc. os\u00f3b w przedziale wiekowym 65-74.\n\nNajmniej skomputeryzowanych senior\u00f3w jest w Bu\u0142garii, gdzie odsetek ten wynosi 18 proc. Kolejne najs\u0142absze warto\u015bci odnotowa\u0142y: Chorwacja (20%), Grecja (21%) i Rumunia (25%). Spo\u015br\u00f3d wszystkich kraj\u00f3w europejskich najgorzej w zestawieniu wypada Turcja, kt\u00f3rej wynik to zaledwie 8%. W Polsce w przedziale wiekowym 65-74 z komputer\u00f3w korzysta 31% senior\u00f3w.\n\nJe\u015bli chodzi o og\u00f3lny odsetek u\u017cytkownik\u00f3w komputer\u00f3w, dla UE28 w 2017 roku wyni\u00f3s\u0142 on 81%, natomiast bior\u0105c pod uwag\u0119 UE27, warto\u015b\u0107 ta kszta\u0142tuje si\u0119 na poziomie 80%. Najlepszy wynik we Wsp\u00f3lnocie ponownie odnotowa\u0142 Luksemburg \u2013 96%. Natomiast na ca\u0142ym kontynencie najwi\u0119cej z komputer\u00f3w korzystaj\u0105 Islandczycy (98%.) i Norwegowie (97%.). Najmniejsza komputeryzacja ma miejsce we W\u0142oszech, gdzie tego rodzaju sprz\u0119tu u\u017cywa 61%. obywateli. Poza Uni\u0105 raz jeszcze najs\u0142abszy wynik przypad\u0142 Turcji, w kt\u00f3rej odsetek os\u00f3b wykorzystuj\u0105cych komputery wyni\u00f3s\u0142 tylko 49%. W Polsce komputer\u00f3w u\u017cywa 77% obywateli.\n\nU\u017cywanie komputer\u00f3w w wi\u0119kszo\u015bci przypadk\u00f3w nieod\u0142\u0105cznie wi\u0105\u017ce si\u0119 z obecno\u015bci\u0105 w sieci. Zgodnie z danymi Eurostatu w 2019 roku 90% gospodarstw domowych w Unii Europejskiej mia\u0142o dost\u0119p do Internetu. W Polsce odsetek ten wyni\u00f3s\u0142 87%. W UE27 z Internetu korzysta 86% obywateli, natomiast dla UE28 warto\u015b\u0107 ta jest r\u00f3wna 87%. Odsetek os\u00f3b, kt\u00f3re nie u\u017cywaj\u0105 sieci, wynosi dla UE27 10%, a dla UE28 \u2013 9%.\n\nCo ciekawe, w 2019 roku a\u017c 71% internaut\u00f3w w Unii Europejskiej robi\u0142o zakupy online. Wska\u017anik ten zawy\u017caj\u0105 jednak przede wszystkim ludzie m\u0142odzi (w przypadku os\u00f3b w wieku 16-24 lata wyni\u00f3s\u0142 on 78%, a w grupie wiekowej 25-54 lata ukszta\u0142towa\u0142 si\u0119 na poziomie 76%).\n\nObywatele Unii w starszym wieku, czyli maj\u0105cy 55-74 lata, a wykorzystuj\u0105cy Internet w celach zakupowych stanowi\u0105 57%. Odsetek ten wzrasta z roku na rok, cho\u0107 w niezbyt gwa\u0142townym tempie. W por\u00f3wnaniu do roku 2018 nast\u0105pi\u0142 wzrost o 2 pp., a w stosunku do roku 2017 \u2013 o 1 pp. Dla grupy wiekowej 55-74 dane za rok 2019 mo\u017cna rozbi\u0107 jeszcze na dwie grupy:\n\u2022 przedzia\u0142 65-74, dla kt\u00f3rego liczba os\u00f3b korzystaj\u0105cych z sieci w celach zakupowych by\u0142a zdecydowanie najni\u017csza i wynios\u0142a 52%.\n\nSeniorzy przez Internet najcz\u0119\u015bciej p\u0142ac\u0105 za wakacje (55% dla grupy 55-74 lata) oraz ubrania i towary sportowe (51%). Natomiast najrzadziej, bo zaledwie w 4%, decyduj\u0105 si\u0119 na zakupy w ramach tzw. e-learningu.\n\nZgodnie z danymi Eurostatu w 2017 roku 41% mieszka\u0144c\u00f3w Unii Europejskiej pomi\u0119dzy 65. a 74. rokiem \u017cycia nie korzysta\u0142o z komputer\u00f3w (lub 44%, nie licz\u0105c Wielkiej Brytanii). W zwi\u0105zku z tym, \u017ce warto\u015b\u0107 ta jest zbli\u017cona do tej podanej przez Beat\u0119 Szyd\u0142o, jej wypowied\u017a uznajemy za prawdziw\u0105.\n\nPodoba\u0142 Ci si\u0119 artyku\u0142? Pom\u00f3\u017c nam dzieli\u0107 si\u0119 prawd\u0105!", "lang": "pl"}