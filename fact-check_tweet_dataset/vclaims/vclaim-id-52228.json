{"title": "Quanti sono i contribuenti in Italia?", "subtitle": "", "author": "pagellapolitica.it", "date": null, "vclaim_id": "vclaim-id-52228", "url": "https://pagellapolitica.it/dichiarazioni/8108/quanti-sono-i-contribuenti-in-italia", "vclaim": "Lo scorso 19 settembre, Mariastella Gelmini ha rilasciato un'intervista al . La capogruppo di Forza Italia alla Camera ha dichiarato che nel nostro Paese, su 60 milioni di abitanti, solo la met\u00e0 sono contribuenti.\n\nNel corso dell\u2019intervista, l\u2019esponente di Forza Italia ha fatto riferimento ad una recente indagine realizzata dal Centro Studi e Ricerche \u201cItinerari Previdenziali\u201d e ha citato, in particolare, il presidente Alberto Brambilla, esperto di pensioni che definisce come \u00abvicino alla Lega\u00bb.\n\nItinerari Previdenziali \u00e8 un ente indipendente che, da pi\u00f9 di dieci anni, si occupa di ricerca, formazione e informazione nell\u2019ambito del welfare e dei sistemi di protezione sociale, estendendo le proprie analisi anche ai settori dell\u2019economia, della fiscalit\u00e0 e della finanza gestionale.\n\nIn particolare, il Centro Studi e Ricerche si occupa di elaborare e condividere dati relativi al sistema pensionistico e assistenziale italiano e di monitorare le novit\u00e0 legislative e le dinamiche economico-finanziarie che interessano i rispettivi settori. I dati, rielaborati da ricercatori ed esperti, provengono, come viene specificato, sia da un database proprietario che da informazioni ricavate grazie a collaborazioni con enti ed istituzioni nazionali e internazionali.\n\nAnche se Mariastella Gelmini non ha specificato il periodo preso in esame, il riferimento \u00e8 quasi sicuramente all\u2019anno di imposta 2016, ultimo per il quale sono stati condivisi dei dati. In linea con la fonte dichiarata e in assenza di dati completi per altri periodi, faremo anche noi riferimeno allo stesso anno.\n\nLa capogruppo di Forza Italia alla Camera ha parlato di un totale di 60 milioni di italiani. I dati forniti dall\u2019Istat dicono che al 1\u00b0 gennaio 2016, infatti, la popolazione residente in Italia risultava essere pari a 60.665.551 unit\u00e0. Questa cifra, generalmente stabile e in linea con gli anni precedenti e i successivi, vede un leggero calo rispetto al 2015 (60.795.612 unit\u00e0) che prosegue, poi, anche nel 2017 (60.589.445 unit\u00e0).\n\nAll\u2019interno di questi, quanti sono \u201ccontribuenti\u201d, ovvero pagano tasse? Consideriamo come \u201ccontribuente\u201d chi paga imposte sul reddito, anche se, in senso stretto, contribuisce al bilancio pubblico anche chi paga imposte indirette, come l\u2019Iva: e in questo senso, praticamente tutti coloro che effettuano acquisti - certamente tutta la popolazione adulta e non solo - possono essere considerati \u201ccontribuenti\u201d in senso lato.\n\nMa torniamo alle imposte sul reddito. L\u2019imposta sul reddito delle persone fisiche (Irpef) \u00e8 il principale tributo del sistema fiscale italiano ed \u00e8 regolato dal testo unico delle imposte sui redditi (DPR 917/1986). L\u2019Irpef \u00e8 un'imposta diretta, personale e progressiva.\n\nPer quanto riguarda i contribuenti Irpef del 2016, il Ministero dell\u2019Economia e delle Finanze ha pubblicato, a marzo 2018, un comunicato stampa che riporta i principali dati relativi alle dichiarazioni dei redditi delle persone fisiche presentate nel 2017 e riferite all\u2019anno di imposta 2016.\n\nI contribuenti che, per il 2016, hanno presentato la propria dichiarazione dei redditi sono stati 40,9 milioni. Il totale del reddito dichiarato \u00e8 risultato essere pari a 843 miliardi di euro, con un valore medio di circa 20.940 euro. Secondo quanto riportato dal Ministero, la regione dove il reddito medio complessivo risulta pi\u00f9 elevato \u00e8 la Lombardia (24.750 euro). Al contrario, quella con il reddito medio pi\u00f9 basso \u00e8 la Calabria (14.950 euro).\n\nPer il 2016 l\u2019imposta netta e, quindi, quanto \u00e8 stato effettivamente versato dai contribuenti, ha raggiunto la cifra totale di 156 miliardi di euro. I soggetti che hanno dichiarato un\u2019imposta netta Irpef sono stati, nel 2016, 30,8 milioni. Questi primi dati evidenziano, quindi, come vi siano 10 milioni di soggetti che hanno un\u2019imposta netta pari a zero e, quindi, sono in teoria contribuenti ma con un livello di reddito cos\u00ec basso da non pagare nulla di tasse.\n\nI dati, dunque, mostrano come in Italia, nel 2016, su un totale di 40,9 milioni di invidui che hanno presentato la dichiarazione dei redditi, ve ne siano 12,3 milioni che hanno un\u2019imposta netta Irpef pari a zero. I restanti 28,6 milioni rappresentano, invece, i contribuenti attivi.\n\nIl 45% dei contribuenti dichiara fino a 15.000 euro e ricopre circa il 4% dell'Irpef totale. La fascia intermedia (tra i 15.000 e i 50.000 euro dichiarati) \u00e8 quella che accoglie pi\u00f9 contribuenti (circa il 50%) e ricopre il 57% dell\u2019Irpef. Il restante 39% dell\u2019Irpef \u00e8 poi ricoperto dai contribuenti che dichiarano oltre 50.000 euro (5,3% del totale).\n\nMariastella Gelmini ha affermato che, su 60 milioni di italiani, solo la met\u00e0 sono contribuenti. Nel 2016, ultimo anno per il quale sono stati condivisi dati ufficiali sul numero totale di contribuenti, la popolazione italiana contava circa 60 milioni di residenti e, tra questi, 40,9 milioni sono quelli che hanno assolto l\u2019obbligo dichiarativo. L'effettiva imposta netta \u00e8 stata poi versata da circa 28,6 milioni di italiani: i restanti 12,3 milioni, invece, rientrano tra coloro che hanno un\u2019imposta netta pari a zero. Dunque, per l\u2019anno di imposta 2016, i contribuenti attivi risultano essere circa la met\u00e0 della popolazione effettiva.", "lang": "it"}