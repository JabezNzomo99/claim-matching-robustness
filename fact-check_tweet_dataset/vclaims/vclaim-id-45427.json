{"title": "S\u00ec, il Mes \u201cpagherebbe\u201d l\u2019Italia per prestarle dei soldi (per ora)", "subtitle": "", "author": "pagellapolitica.it", "date": null, "vclaim_id": "vclaim-id-45427", "url": "https://pagellapolitica.it/dichiarazioni/8643/si-il-mes-pagherebbe-litalia-per-prestarle-dei-soldi-per-ora", "vclaim": "\u00abOggi \u00e8 uscito uno studio che analizza pi\u00f9 nel dettaglio le condizioni [dei prestiti del Mes]. Sul decennale siamo a 0,08, quindi pi\u00f9 basso di quello che si era pensato, e sui sette anni addirittura a tassi negativi: -0,07. In sostanza ci pagherebbero per darci il prestito\u00bb (min. 2:41:25)\n\n\u00c8 davvero cos\u00ec? Abbiamo verificato e \u2013 per ora \u2013 il ministro dell\u2019Economia ha ragione.\n\nFino alla fine del 2022, gli Stati membri del Mes potranno chiedere un prestito fino al 2 per cento del loro Pil del 2019 (per l\u2019Italia stiamo parlando di un massimo di circa 36 miliardi di euro) da utilizzare in spese sanitarie dirette e indirette legate all\u2019emergenza coronavirus, che saranno monitorate dalla Commissione Ue.\n\nAd oggi questa \u00e8 l\u2019unica condizione per accedere al , anche se, come abbiamo scritto di recente, non sono ancora stati adottati atti giuridicamente vincolanti per eliminare del tutto le condizionalit\u00e0 del Mes, come ad esempio la richiesta di fare riforme specifiche.\n\n\u00c8 vero per\u00f2 che al momento \u00e8 molto improbabile che saranno introdotte ulteriori condizioni, visti gli annunci e gli impegni politici presi nelle scorse settimane dall\u2019Eurogruppo, dalla Commissione europea e dal Mes stesso.\n\nIl 3 giugno il direttore finanziario (o Cfo) del Mes Kalin Anev Janse ha pubblicato un articolo \u2013 lo \u00abstudio\u00bb di cui parla Gualtieri \u2013 sul sito ufficiale dell\u2019istituzione, in cui ha calcolato, a quella data, quali sarebbero i costi per i Paesi per accedere ai prestiti del Mes.\n\nDal momento che alle sue spalle ha i 19 Paesi dell\u2019area euro, il Mes \u00e8 considerato sui mercati molto affidabile. Per gli investimenti a lungo termine l\u2019agenzia di rating Fitch gli ha dato una tripla AAA (il grado massimo di affidabilit\u00e0), mentre Moody\u2019s un\u2019AA1 (il gradino subito dopo la tripla AAA).\n\nCome ha spiegato Kalin Anev Janse il 3 giugno, questo fa s\u00ec che \u00abin questi giorni\u00bb i costi di finanziamento del Mes \u2013 ossia quelli che l\u2019istituzione ha per raccogliere soldi sui mercati \u2013 siano molto bassi o persino negativi.\n\n\u00abI titoli con tassi di interesse negativo significa che li pago di pi\u00f9 rispetto a quello che poi mi sar\u00e0 restituito\u00bb, ha spiegato a Andrea Terzi, professore di Economia e finanza alla Franklin University in Svizzera. \u00abLa convenienza in questi casi \u00e8 sempre una questione di costo-opportunit\u00e0: se non li metto l\u00ec dove li metto? Per esempio, le banche possono decidere di tenere ferma la loro liquidit\u00e0 e pagarci un tasso dello 0,5 per cento alla Banca centrale europea, oppure possono comprare dei titoli con tassi di interesse negativi, su cui ci pagano qualcosa, ma meno rispetto a non fare operazioni e con rischi molto bassi\u00bb.\n\nQuali sarebbero questi costi aggiuntivi? Stiamo parlando di tre voci: un margine annuale dello 0,1 per cento; una commissione iniziale dell0 0,25 per cento, che annualizzata vale lo 0,036 per cento per un prestito a 7 anni e lo 0,025 per cento a 10 anni; e una commissione annuale dello 0,005 per cento (Grafico 1).\n\n\u00abDa questi numeri possiamo dire che se l\u2019Italia avesse aderito al Mes una settimana fa, avrebbe ricevuto addirittura dei soldi nel richiedere il prestito\u00bb, ha sottolineato Terzi. \u00abIn futuro i tassi con cui il Mes raccoglie soldi sui mercati potrebbero cambiare, magari aumentando, ma per il momento, salvo sorprese o eventi imprevisti, \u00e8 legittimo ipotizzare che rimarranno stabili e convenienti\u00bb.\n\nCome ha sottolineato lo stesso Mes, un costo del -0,07 per cento per prestiti a 7 anni converrebbe, per il momento, ad almeno 11 Paesi europei, che hanno tassi di interessi positivi sull\u2019emissione di loro titoli di Stato per una durata simile. Per esempio, le obbligazioni dell\u2019Italia a 7 anni a fine maggio avevano un tasso di interesse dell\u20191,34 per cento.\n\nSecondo alcuni esperti, infatti, chiedere aiuto al Mes potrebbe causare una sorta di \u201ceffetto stigma\u201d verso l\u2019Italia, che darebbe un cattivo segnale ai mercati, facendo alzare i costi con cui il nostro Paese si finanzia attraverso l\u2019emissione di titoli di Stato. Tra l\u2019altro, diversi Paesi come Spagna, Grecia, Portogallo e Francia hanno annunciato che per il momento non hanno intenzione di ricorrere al .\n\nIn ogni caso, ricordiamo che stiamo parlando di un prestito massimo di 36 miliardi di euro, vincolato a spese sanitarie dirette e indirette, mentre tra decreto \u201cCura Italia\u201d e decreto \u201cRilancio\u201d il nostro Paese ha gi\u00e0 dovuto fare ricorso a circa 80 miliardi di euro di ulteriore indebitamento.\n\nQuesta convenienza potrebbe mutare nelle prossime settimane e mesi, ma per il momento \u00e8 confermata dai numeri, anche se ci sono altre questioni che mettono in dubbio la convenienza nel richiedere il prestito.", "lang": "it"}