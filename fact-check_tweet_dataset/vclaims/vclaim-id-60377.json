{"title": "Nie, Andrzej Duda powiedzia\u0142 do aktywisty LGBT \u201eno, okej\u201d", "subtitle": "W Lublinie prezydent Polski podczas wiecu wyborczego rozmawia\u0142 z aktywist\u0105 LGBT Bartoszem Staszewskim. Gdy Staszewski o\u015bwiadczy\u0142 Dudzie, \u017ce jest gejem, prezydent z rozp\u0119du mia\u0142 powiedzie\u0107 \u201eno ja te\u017c\u201d. Jednak po uwa\u017cniejszym ws\u0142uchaniu si\u0119 w dialog i po skontaktowaniu si\u0119 z osobami, kt\u00f3re by\u0142y na miejscu, stwierdzili\u015bmy, \u017ce Andrzej Duda odpowiedzia\u0142 jednak \u201eno okej\u201d.", "author": "sprawdzam.afp.com", "date": "2020-06-25T11:44:33+02:00", "vclaim_id": "vclaim-id-60377", "url": "https://sprawdzam.afp.com/nie-andrzej-duda-powiedzial-do-aktywisty-lgbt-no-okej", "vclaim": "W Lublinie prezydent Polski podczas wiecu wyborczego rozmawia\u0142 z aktywist\u0105 LGBT Bartoszem Staszewskim. Gdy Staszewski o\u015bwiadczy\u0142 Dudzie, \u017ce jest gejem, prezydent z rozp\u0119du mia\u0142 powiedzie\u0107 \u201eno ja te\u017c\u201d. Jednak po uwa\u017cniejszym ws\u0142uchaniu si\u0119 w dialog i po skontaktowaniu si\u0119 z osobami, kt\u00f3re by\u0142y na miejscu, stwierdzili\u015bmy, \u017ce Andrzej Duda odpowiedzia\u0142 jednak \u201eno, okej\u201d.\n\nUbiegaj\u0105cy si\u0119 o reelekcj\u0119 prezydent Andrzej Duda spotka\u0142 si\u0119 z mieszka\u0144cami Lublina 15 czerwca. M\u00f3wi\u0142 wtedy o ochronie rodziny i przypomnia\u0142 o podpisanej przez siebie \u201eKarcie rodziny\u201d, kt\u00f3ra zosta\u0142a skrytykowana przez organizacje LGBT. KPH nazwa\u0142o kart\u0119 \u201ezagrywk\u0105 kampanijn\u0105 i pr\u00f3b\u0105 zbicia elektoratu na szczuciu na osobach LGBT\u201d.\n\nPodczas wiecu do Andrzeja Dudy podszed\u0142 aktywista LGBT i organizator marszu r\u00f3wno\u015bci w Lublinie, Bartosz Staszewski. Odbyli kr\u00f3tk\u0105 rozmow\u0119, kt\u00f3ra zako\u0144czy\u0142a si\u0119 zaproszeniem Staszewskiego do Pa\u0142acu Prezydenckiego.\n\nNagranie, na kt\u00f3rym mo\u017cna zobaczy\u0107 przebieg spotkania zosta\u0142o opublikowane na Facebooku 21 czerwca. Ma ono 379 udost\u0119pnie\u0144 i 98 komentarzy.\n\nOrygina\u0142 nagrania uda\u0142o nam si\u0119 odnale\u017a\u0107 na stronie \u201eDziennika Wschodniego\u201d. Po uwa\u017cniejszym ws\u0142uchaniu si\u0119 w rozmow\u0119, wydaje si\u0119 jednak, \u017ce Andrzej Duda nie powiedzia\u0142 \u201eno ja te\u017c\u201d, a \u201eno, okej\u201d.\n\nSkontaktowali\u015bmy si\u0119 z Bartoszem Staszewskim i zapytali\u015bmy go, co wtedy us\u0142ysza\u0142.\n\n - Szczerze powiedziawszy zupe\u0142nie nie skupi\u0142em si\u0119 na tym momencie, kiedy rozmawiali\u015bmy, wi\u0119c nie pami\u0119tam co us\u0142ysza\u0142em - m\u00f3wi Staszewski.\n\nAutorem oryginalnego nagrania jest Pawe\u0142 Buczkowski z \u201eDziennika Wschodniego\u201d. Co wtedy us\u0142ysza\u0142? - Sta\u0142em tu\u017c obok i jestem na 100 proc. przekonany, \u017ce prezydent odpowiedzia\u0142 wtedy \u201eno, okej\u201d - m\u00f3wi AFP dziennikarz, o czym pisa\u0142 r\u00f3wnie\u017c na Twitterze.\n\nI rzeczywi\u015bcie, w 55. sekundzie nagrania s\u0142ycha\u0107 jak Andrzej Duda m\u00f3wi \u201eno, okej\u201d.\n\nPoprosili\u015bmy o komentarz r\u00f3wnie\u017c sztab Andrzeja Dudy. Jednak wci\u0105\u017c czekamy na odpowied\u017a.", "lang": "pl"}