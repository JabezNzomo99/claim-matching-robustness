{"title": "Czy Polska ma jedn\u0105 z najni\u017cszych st\u00f3p bezrobocia w UE?", "subtitle": "Czy Polska ma jedn\u0105 z najni\u017cszych st\u00f3p bezrobocia w UE? Odpowied\u017a znajdziecie w naszej analizie wypowiedzi Andrzeja Dudy.", "author": "demagog.org.pl", "date": null, "vclaim_id": "vclaim-id-49356", "url": "https://demagog.org.pl/wypowiedzi/czy-polska-ma-jedna-z-najnizszych-stop-bezrobocia-w-ue/", "vclaim": "Czy Polska ma jedn\u0105 z najni\u017cszych st\u00f3p bezrobocia w UE?\n\nWypowied\u017a Andrzeja Dudy oceniamy jako prawd\u0119, poniewa\u017c zgodnie ze statystykami Eurostatu za maj 2020 stopa bezrobocia w Polsce wynios\u0142a 3 proc. Ni\u017cszy poziom spo\u015br\u00f3d uwzgl\u0119dnionych pa\u0144stw mia\u0142a tylko Republika Czeska \u2013 2,4 proc.\n\n\u015arednia stopa bezrobocia w maju 2020 roku w ca\u0142ej Unii Europejskiej (wed\u0142ug metodologii Eurostatu) wynios\u0142a 6,7 proc., a w strefie euro 7,4 proc. \u0141\u0105cznie zatem bez pracy jest 14,3 mln obywateli Unii (12,1 mln w strefie euro). Pa\u0144stwa z najni\u017csz\u0105 stop\u0105 bezrobocia to Czechy (2,4 proc.), Polska (3,0 proc.) oraz Holandia (3,6 proc.). Najwy\u017csz\u0105 stop\u0119 bezrobocia notuj\u0105 natomiast w Hiszpania (14,5 proc.) oraz na Cypr (10,2 proc.).\n\nEurostat nie podaje statystyk odnosz\u0105cych si\u0119 do Grecji \u2013 ostatnie pochodz\u0105 z marca i wskazuj\u0105, \u017ce stopa bezrobocia wynios\u0142a 14,4 proc. Brakuje r\u00f3wnie\u017c danych dotycz\u0105cych stopy bezrobocia w Estonii i na W\u0119grzech.\n\nBezrobocie w Unii Europejskiej na przestrzeni ostatnich lat\n\nW ci\u0105gu ostatniej dekady najwy\u017cszy poziom bezrobocia w Unii Europejskiej notowano w pierwszym i drugim kwartale 2013 roku. Od tamtego momentu rozpocz\u0105\u0142 si\u0119 stopniowy spadek stopy bezrobocia. W styczniu 2020 roku \u015brednia europejska spad\u0142a do najni\u017cszego poziomu na przestrzeni ostatnich lat.\n\nWed\u0142ug metodologii GUS stopa bezrobocia w Polsce w maju 2020 roku wynios\u0142a 6,1 proc. Oznacza to, \u017ce obecnie bez pracy pozostaje 1,25 mln os\u00f3b. Liczba bezrobotnych wzros\u0142a wzgl\u0119dem poziomu z pocz\u0105tku roku, co wynika m.in. z przemian w gospodarce, jednak mo\u017cliwy jest tak\u017ce wp\u0142yw ogranicze\u0144, kt\u00f3re wprowadzano w zwi\u0105zku z epidemi\u0105 koronawirusa SARS-CoV-2.\n\nW czerwcu 2013 roku poziom bezrobocia by\u0142 najwy\u017cszy na przestrzeni ca\u0142ej drugiej dekady XXI wieku. Na prze\u0142omie 2019 i 2020 roku odnotowano poziom najni\u017cszy po nieprzerwanym spadku liczby os\u00f3b bez pracy, co odpowiada tak\u017ce trendom europejskim.", "lang": "pl"}