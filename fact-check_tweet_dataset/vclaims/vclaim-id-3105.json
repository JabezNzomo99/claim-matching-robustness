{"title": "Salvini e il genocidio armeno", "subtitle": "", "author": "pagellapolitica.it", "date": null, "vclaim_id": "vclaim-id-3105", "url": "https://pagellapolitica.it/dichiarazioni/8002/salvini-e-il-genocidio-armeno", "vclaim": "Nell\u2019affermazione di Salvini ci sono quattro elementi da verificare: il numero delle vittime dello sterminio degli armeni; la responsabilit\u00e0 di \u201cislamici\u201d; il fatto che si possa chiamare come \u201cil primo Olocausto della storia\u201d e la negazione di tutto questo da parte della Turchia. Per verificare le sue affermazioni, quindi, \u00e8 necessario un excursus storico.\n\nSalvini si riferisce a quanto accaduto tra il 1915 e il 1916 all\u2019interno dell\u2019Impero ottomano, lo stato predecessore dell\u2019attuale Turchia moderna. \u00c8 un episodio storico tragico e al centro di accese dispute politiche tra la Turchia e molti altri Paesi del mondo, che ruotano essenzialmente intorno all\u2019esistenza o meno di un piano sistematico - da parte delle autorit\u00e0 ottomane - teso allo sterminio della minoranza armena.\n\nLe popolazioni di lingua armena e di religione cristiana erano da secoli parte dell\u2019impero ottomano. Si concentravano nelle zone dell\u2019attuale Turchia orientale, che condividevano con i curdi (di religione islamica). Nel corso del XIX secolo, per molte cause concomitanti, le tensioni tra armeni, curdi e autorit\u00e0 ottomane crebbero. Gli armeni venivano accusati di essere un \u201ccorpo estraneo\u201d nell\u2019Impero; all\u2019interno della comunit\u00e0 si formarono movimenti giovanili e rivoluzionari che chiedevano l\u2019indipendenza, come i partiti H\u00ebnchak (\u201ccampana\u201d) e Dashnaktsutyun (\u201cfederazione\u201d).\n\nLo sterminio cominci\u00f2 durante il governo dei Giovani Turchi, i cui elementi pi\u00f9 intransigenti erano al potere dal 1913: persa da poco la Prima guerra dei Balcani, e con essa i territori europei dell\u2019Impero, le tensioni erano ai massimi, con la minoranza armena che faceva appello alle potenze europee per ottenere autonomia nelle regioni orientali (ottenendo anche alcuni successi) e la Prima guerra mondiale a complicare ulteriormente il quadro.\n\nPoco prima, la sconfitta degli Ottomani in una battaglia contro la Russia nei pressi del confine era stata in parte addossata sugli armeni. Elementi armeni, infatti, combattevano sia nell\u2019esercito russo che in quello ottomano. Nel gennaio del 1915, soldati armeni disarmati erano stati uccisi dai reparti turchi ottomani. Milizie ottomane cominciarono a massacrare la popolazione di villaggi armeni vicini alla frontiera con la Russia.\n\nGli eventi pi\u00f9 drammatici furono le deportazioni di massa - autorizzate dal Parlamento ottomano nel maggio del 1915 - di centinaia di migliaia di armeni che vivevano in villaggi nelle aree di confine, vicine alla linea del fronte nella guerra contro la Russia. Il regime dei Giovani Turchi li considerava una minaccia per la sicurezza nazionale, e nell\u2019estate e autunno del 1915, contemporaneamente alle deportazioni organizzate dalle autorit\u00e0 amministrative e militari, vi furono veri e propri massacri portati avanti da forze irregolari aiutate da milizie curde e circasse.\n\nI campi di concentramento nel deserto siriano, che attendevano i sopravvissuti ai trasferimenti, erano luoghi in terribili condizioni e con altissimi tassi di mortalit\u00e0. Prima della fine della guerra, nel territorio dell\u2019attuale Turchia il 90 per cento della popolazione armena anteguerra era stata cacciata e, in larga parte, uccisa.\n\nGran parte del dibattito ruota intorno al fatto se si sia trattato di un piano di eliminazione sistematica, e dunque di un genocidio o olocausto, oppure no. L\u2019uso dei termini, naturalmente, non \u00e8 neutro, e si porta con s\u00e9 prese di posizione che sono anche politiche, prima ancora che storiche.\n\nIl leader della Lega parla di un milione e mezzo di vittime. Il totale \u00e8 molto dibattuto. L\u2019Enciclopedia Britannica parla di \u201cstime conservative\u201d per i morti nei trasferimenti forzati e nei massacri che vanno da 600 mila a oltre un milione. Il celebre storico Arnold J. Toynbee, ufficiale dell\u2019intelligence britannica in Anatolia durante la Prima guerra mondiale, riteneva che le vittime fossero state circa un milione e 200 mila [1]. Un dato citato di frequente \u00e8 appunto quello di 1,5 milioni. Le fonti turche e quelle armene, naturalmente, divergono molto tra di loro, le prime ponendo il totale a poche centinaia di migliaia di persone, le seconde parlando di due milioni e oltre.\n\nLa maggior parte degli storici concorda nel sottolineare un preciso disegno politico alla base dello sterminio, anche se la discussione \u00e8 molto accesa e ruota intorno all\u2019esistenza o meno di alcune prove storiche che implicano ordini precisi da parte delle autorit\u00e0 ottomane. Un esempio sono i \u201ctelegrammi di Talat Pasha\u201d, su cui il dibattito \u00e8 ancora vivo e sono stati scritti interi libri.\n\nDal punto di vista della politica internazionale, alcuni stati hanno riconosciuto quello armeno come un \u201cgenocidio\u201d. Il riconoscimento \u00e8 per\u00f2 avvenuto in forme molto diverse: pi\u00f9 raramente tramite una vera e propria legge - come ha fatto la Francia, nel 2001 - ma altre solo con risoluzioni parlamentari o con dichiarazioni di altro tipo. Una lista si pu\u00f2 trovare sul sito del Ministero degli Esteri armeno.\n\nSalvini definisce quello armeno come \u201cil primo Olocausto della storia\u201d. La questione \u00e8 pi\u00f9 complessa. Il termine \u201colocausto\u201d, poi associato specialmente allo sterminio degli ebrei, era gi\u00e0 stato utilizzato prima della Seconda guerra mondiale per indicare eventi violenti che coinvolgevano grandi gruppi di persone. Ma di certo il termine \u00e8 entrato nel vocabolario comune dopo le atrocit\u00e0 naziste. Successivamente fu applicato ai pi\u00f9 gravi massacri del XX secolo: oltre al genocidio armeno anche, ad esempio, il genocidio cambogiano e quello ruandese.\n\n\u00c8 molto difficile dire se quello armeno sia il primo genocidio della storia, non da ultimo perch\u00e9 lo stesso concetto di \u201cgenocidio\u201d \u00e8 stato creato e formalizzato solo nel corso del XX secolo. Certo, la Storia aveva gi\u00e0 visto molti casi di tragiche uccisioni su larga scala: lo stesso Lemkin, che coni\u00f2 il termine, lo utilizz\u00f2 a proposito di molti altri episodi storici, come ad esempio la crociata contro gli Albigesi del XIII secolo.\n\nSalvini attribuisce la responsabilit\u00e0 del genocidio armeno agli \u201cislamici\u201d. I turchi ottomani, cos\u00ec come i curdi, erano effettivamente di religione islamica, e si discute se l\u2019elemento religioso abbia avuto un ruolo (lo storico Andrea Riccardi sostiene [2] che tra gli elementi scatenanti ci sia stata anche la proclamazione del da parte del sultano-califfo Maometto V il 14 novembre 1914). Ma la maggior parte degli studiosi concorda sul fatto che alla base dello sterminio non ci fossero motivazioni religiose, bens\u00ec nazionaliste.\n\nCome gi\u00e0 ricordato, le stragi avvennero durante il governo dei \u201cGiovani Turchi\u201d, organizzazione nazionalista nata a Salonicco alla fine del XX secolo. Il suo obbiettivo ideologico era quello di modernizzare ci\u00f2 che restava dell\u2019Impero ottomano e creare uno stato nazionale turco sul modello dei nuovi Paesi europei nati nel corso dell\u2019Ottocento. I cristiani armeni, greci e assiri diventarono dunque degli obiettivi, perch\u00e9 rappresentavano un ostacolo alla creazione di uno Stato nazionale linguisticamente e culturalmente omogeneo.\n\nMa il ruolo giocato dall\u2019aspetto religioso non \u00e8 dimostrato e, al contrario, la corrente \u201claica\u201d all\u2019interno dei Giovani Turchi era assai importante. Del movimento dei \u201cGiovani Turchi\u201d facevano infatti parte intellettuali e studenti universitari di area progressista, la cui idea era quella di portare avanti una liberazione dai \u201cvecchi turchi\u201d avvicinando cos\u00ec il Paese alla cultura occidentale. Uno dei principi guida dei Giovani Turchi era quello di creare un nuovo modello di societ\u00e0 nel quale la religione non avesse pi\u00f9 un ruolo preponderante, in contrasto alla teocrazia che aveva guidato fino ad allora l\u2019Impero ottomano.\n\nL'esistenza di un piano specifico di sterminio dell\u2019intera popolazione armena \u00e8 sempre stata negata da parte turca. Le uccisioni sono state interpretate sostenendo che non fossero deliberate o comunque non orchestrate dal governo. Tra le motivazioni avanzate da Ankara c\u2019\u00e8 anche quella della necessit\u00e0 di una reazione, in tempo di guerra, alla minaccia russa, in seguito alla diserzione di molti militari armeni dall\u2019esercito ottomano e il loro passaggio nell\u2019esercito di Mosca.\n\nAnche altri storici internazionali - celebre il caso di Bernard Lewis - ritengono che l\u2019intento ottomano fosse quello di impedire agli armeni di unirsi ai russi, che fosse in corso una ribellione armata armena e che gli eventi vadano nettamente distinti, anche nei termini, da quanto avvenuto agli ebrei nel corso della Seconda guerra mondiale.\n\nIn Turchia, l\u2019articolo 301 del codice penale, che riguarda il divieto di \u201cinsultare la Turchia\u201d, il suo governo e le sue istituzioni, \u00e8 stato usato in passato in molti procedimenti giudiziari contro chi si era espresso sulle uccisioni di massa degli armeni (cos\u00ec come su altre e diverse questioni \u201csensibili\u201d in Turchia). In passato, anche lo scrittore e Premio Nobel Orhan Pamuk \u00e8 stato denunciato per aver parlato dell\u2019argomento in un\u2019occasione pubblica.\n\nErdogan, primo ministro della Turchia dal 2003 al 2014 e presidente della Repubblica a partire dallo stesso anno, non si \u00e8 discostato dalla ferma negazione del genocidio armeno. Nel corso degli anni si \u00e8 scontrato con politici stranieri, tra cui il Papa, e studiosi internazionali.\n\nSalvini sottolinea infine come Erdogan sia stato accolto \u201ccon tutti gli onori\u201d, alludendo in primo luogo al presidente della Repubblica Sergio Mattarella, che appare nel video che fa da corredo al post del leader della Lega su Twitter, e in secondo luogo probabilmente anche a Papa Francesco. La visita di Erdogan \u00e8 stata in effetti un evento raro, visto che era dalla visita di Celal Bayar a Giovanni XIII nel 1959 che nessuno capo di Stato turco veniva ricevuto da un pontefice.\n\nL'incontro con Mattarella \u00e8 stato definito, da fonti del Quirinale riportate dai media, \u201crispettoso e franco\u201d. Una formula diplomatica che rivela una certa freddezza. Probabilmente non a caso, al termine del faccia a faccia non c'\u00e8 stato nessun incontro con la stampa.\n\nSalvini attacca Erdogan e chi lo ha accolto, ma bisogna ricordare che il principale alleato del leader della Lega, Silvio Berlusconi, ha un rapporto di amicizia di lunga data con il presidente turco. Nel 2003 il leader di Forza Italia fu testimone di nozze a Istanbul di Bilal Erdogan, figlio dell'allora primo ministro turco.\n\nLo sterminio degli armeni di cui parla Matteo Salvini \u00e8 esistito davvero e la cifra delle vittime riportata dal leader della Lega \u00e8 tra quelle citate nel dibattito storico. La Turchia nega che si sia trattato di un \u201cgenocidio\u201d, cio\u00e8 di un piano deliberato e pianificato per sradicare un gruppo etnico, religioso e culturale; non nega per\u00f2 completamente che siano avvenuti episodi di violenza. \u00c8 poi scorretto dare una eccessiva connotazione religiosa allo sterminio, a cui sembra alludere Salvini parlando di \u201cislamici\u201d. Il leader della Lega ha ragione nelle coordinate fondamentali, mentre la lettura che d\u00e0 all\u2019evento ha diversi aspetti discutibili: per lui un \u201cN\u00ec\u201d.", "lang": "it"}