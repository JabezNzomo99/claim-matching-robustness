{"title": "Czy polscy i francuscy medycy otrzymuj\u0105 premi\u0119 za walk\u0119 z COVID-19?", "subtitle": "Czy polscy i francuscy medycy otrzymuj\u0105 premi\u0119 za walk\u0119 z COVID-19? Odpowied\u017a znajdziecie w naszej analizie wypowiedzi W\u0142adys\u0142awa Kosiniaka-Kamysza.", "author": "demagog.org.pl", "date": null, "vclaim_id": "vclaim-id-55924", "url": "https://demagog.org.pl/wypowiedzi/czy-polscy-i-francuscy-medycy-otrzymuja-premie-za-walke-z-covid-19/", "vclaim": "Czy polscy i francuscy medycy otrzymuj\u0105 premi\u0119 za walk\u0119 z COVID-19?\n\nWypowied\u017a oceniamy jako manipulacj\u0119, poniewa\u017c we Francji 1500 euro otrzymali tylko pracownicy plac\u00f3wek w obszarach z najtrudniejsz\u0105 sytuacj\u0105 epidemiczn\u0105. Dodatek dla pozosta\u0142ych wyni\u00f3s\u0142 500 euro. Ponadto Klub PSL-Kukiz\u201915 w z\u0142o\u017conym projekcie ustawy zadanie okre\u015blenia wysoko\u015bci dodatku wyznaczy\u0142 Ministrowi Zdrowia. Konkretna kwota, czyli 1500 z\u0142, podana zosta\u0142a dopiero jako poprawka do innego, rz\u0105dowego projektu ustawy.\n\nW\u0142adys\u0142aw Kosiniak powiedzia\u0142 w trakcie debaty-wywiadu przeprowadzonego przez Okr\u0119gow\u0105 Izb\u0119 Lekarsk\u0105 w Warszawie, \u017ce we Francji s\u0142u\u017cby medyczne walcz\u0105ce z COVID-19 otrzyma\u0142y 1500 euro. Podobne rozwi\u0105zanie mia\u0142 zaproponowa\u0107 W\u0142adys\u0142aw Kosiniak-Kamysz, z tym \u017ce proponowany przez niego dodatek mia\u0142 wynie\u015b\u0107 1500 z\u0142.\n\n14 maja we Francji zosta\u0142 przyj\u0119ty dekret maj\u0105cy na celu wyp\u0142at\u0119 dodatkowej premii osobom zaanga\u017cowanym w walk\u0119 z epidemi\u0105 COVID-19. Otrzyma\u0107 j\u0105 ma nie tylko personel medyczny, ale tak\u017ce np. wojskowi i studenci, kt\u00f3rzy pomagali w szpitalach od pocz\u0105tku marca do ko\u0144ca kwietnia.\n\nDekret przewiduje dwie stawki. Pierwsza, 1500 euro, ma by\u0107 wyp\u0142acona osobom pracuj\u0105cym w okre\u015blonych 40 departamentach, w kt\u00f3rych sytuacja jest najbardziej powa\u017cna. W pozosta\u0142ych 61 departamentach premia ma wysoko\u015b\u0107 500 euro, cho\u0107 w 79 plac\u00f3wkach mo\u017ce by\u0107 zwi\u0119kszona do 1 500 euro na wniosek dyrektora. Pieni\u0105dze te wolne s\u0105 od podatku dochodowego.\n\n2 kwietnia wp\u0142yn\u0105\u0142 do Sejmu poselski projekt ustawy o utworzeniu prawdziwej Tarczy antykryzysowej oraz o zmianie niekt\u00f3rych innych ustaw. Jego autorami s\u0105 pos\u0142owie PSL oraz Kukiz\u201915. Projekt zak\u0142ada wprowadzenie licznych regulacji, m.in. przewiduje przekazanie dodatku do wynagrodzenia medykom walcz\u0105cym z epidemi\u0105. Stawka mia\u0142aby by\u0107 okre\u015blona przez Ministra Zdrowia. Komisja Finans\u00f3w rozpatrywa\u0142a ten projekt wraz z drugim, rz\u0105dowym projektem ustawy maj\u0105cej na celu wesprze\u0107 przedsi\u0119biorc\u00f3w. W wyniku obrad Komisja usun\u0119\u0142a z projektu poselskiego zapis o tym dodatku i ostatecznie ustawa zosta\u0142a uchwalona w zmodyfikowanej formie 8 kwietnia.\n\nPoprawka maj\u0105ca wprowadzi\u0107 jednorazowy dodatek w wysoko\u015bci 1500 z\u0142 zosta\u0142a nast\u0119pnie zg\u0142oszona przez pos\u0142\u00f3w PSL-Kukiz\u201915 w trakcie procedowania ustawy 30 kwietnia. Zosta\u0142a jednak odrzucona.\n\nBior\u0105c pod uwag\u0119 powy\u017csze informacje, analizowan\u0105 wypowied\u017a oceniamy jako manipulacj\u0119. Nie wszyscy pracownicy we Francji otrzymali 1500 euro, poniewa\u017c du\u017ca cz\u0119\u015b\u0107 otrzyma\u0142a tylko 500 euro. Nie jest te\u017c prawd\u0105, \u017ce kwota 1500 z\u0142 zosta\u0142a zaproponowana przez pos\u0142\u00f3w PSL-Kukiz\u201915 w z\u0142o\u017conym projekcie ustawy. Zgodnie z nim obowi\u0105zek ustalenia wysoko\u015bci premii spocz\u0105\u0142by na Ministrze Zdrowia. Konkretna kwota zosta\u0142a dopiero podana jako poprawka do innego, rz\u0105dowego projektu ustawy.", "lang": "pl"}