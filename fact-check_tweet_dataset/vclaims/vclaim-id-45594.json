{"title": "Czy Polska wydaje na s\u0142u\u017cb\u0119 zdrowia najmniejsz\u0105 cz\u0119\u015b\u0107 PKB w UE?", "subtitle": "Czy Polska wydaje na s\u0142u\u017cb\u0119 zdrowia najmniejsz\u0105 cz\u0119\u015b\u0107 PKB w UE? Odpowied\u017a znajdziecie w naszej analizie wypowiedzi Jerzego Hardie-Douglasa.", "author": "demagog.org.pl", "date": null, "vclaim_id": "vclaim-id-45594", "url": "https://demagog.org.pl/wypowiedzi/czy-polska-wydaje-na-sluzbe-zdrowia-najmniejsza-czesc-pkb-w-ue/", "vclaim": "Czy Polska wydaje na s\u0142u\u017cb\u0119 zdrowia najmniejsz\u0105 cz\u0119\u015b\u0107 PKB w UE?\n\nDane na temat wydatk\u00f3w na opiek\u0119 zdrowotn\u0105 w stosunku do PKB opracowuj\u0105 trzy instytucje: Eurostat, \u015awiatowa Organizacja Zdrowia oraz Organizacja Wsp\u00f3\u0142pracy Gospodarczej i Rozwoju. \u017badna z nich nie plasuje Polski na ostatnim miejscu w rankingu kraj\u00f3w o najmniejszym odsetku PKB wydawanym na ochron\u0119 zdrowia. W zwi\u0105zku z tym wypowied\u017a Jerzego Hardie-Douglasa uznajemy za fa\u0142szyw\u0105.\n\nWed\u0142ug danych Eurostatu w 2017 roku w Polsce na ochron\u0119 zdrowia przeznaczano 6,5 proc. PKB. Razem z Litw\u0105 w rankingu uplasowali\u015bmy si\u0119 na pi\u0105tym miejscu od ko\u0144ca. Wynik Polski jest o 3,4 pkt. proc. ni\u017cszy od \u015bredniej unijnej, kt\u00f3r\u0105 oszacowano na 9,9 proc.\n\nNajwi\u0119cej \u015brodk\u00f3w na opiek\u0119 zdrowotn\u0105 przeznaczaj\u0105 Francja i Niemcy \u2013 po 11,3 proc. PKB. Kolejne w zestawieniu s\u0105: Szwecja (11,0 proc. PKB) i Austria (10,4 proc. PKB). Liderem w Europie jest jednak Szwajcaria, w kt\u00f3rej na ochron\u0119 zdrowia przeznacza si\u0119 12,4 proc. PKB. Je\u015bli chodzi o wyniki s\u0142absze od Polski, w\u015br\u00f3d pa\u0144stw unijnych odnotowa\u0142y je: Rumunia (5,2 proc. PKB), Luksemburg (5,5 proc. PKB), \u0141otwa (6 proc. PKB) i Estonia (6,4 proc. PKB). Poza Uni\u0105 mniej ni\u017c 6,5 proc. PKB na opiek\u0119 zdrowotn\u0105 przeznacza si\u0119 r\u00f3wnie\u017c w Liechtensteinie \u2013 5,9 proc.\n\nNale\u017cy odnotowa\u0107, \u017ce Polska \u2013 razem z Islandi\u0105 \u2013 jest jedynym krajem, dla kt\u00f3rego dane pochodz\u0105 z 2016, a nie 2017 roku.\n\nZgodnie z danymi WHO w Polsce w 2017 roku na ochron\u0119 zdrowia rz\u0105d przeznacza\u0142 4,51 proc. PKB, co da\u0142o naszemu krajowi sz\u00f3ste miejsce od ko\u0144ca w rankingu.\n\nNajwi\u0119cej \u015brodk\u00f3w na ochron\u0119 zdrowia wydaje si\u0119 w Szwecji \u2013 9,22 proc. PKB. Na drugim miejscu znalaz\u0142y si\u0119 Niemcy (8,73 proc. PKB), a na trzecim Francja (8,72 proc. PKB). Z kolei na ostatnich miejscach pod wzgl\u0119dem cz\u0119\u015bci PKB przeznaczanej na ochron\u0119 zdrowia s\u0105: Cypr, gdzie na ten cel przeznacza si\u0119 2,83 proc. PKB, \u0141otwa (3,40 proc. PKB) oraz Rumunia (4,05 proc. PKB).\n\nInformacje na temat wydatk\u00f3w na ochron\u0119 zdrowia w stosunku do PKB udost\u0119pnia wreszcie OECD. Ranking ten uwzgl\u0119dnia najnowsze dost\u0119pne dane z lat 2017-2018 (w zale\u017cno\u015bci od kraju). Dla pi\u0119ciu pa\u0144stw UE (Cypru, Rumunii, Bu\u0142garii, Chorwacji i Malty) s\u0105 to dane z 2017 roku, dla pozosta\u0142ych pa\u0144stw \u2013 z 2018 roku.\n\nW tym zestawieniu Polska znajduje si\u0119 na pi\u0105tym miejscu od ko\u0144ca z wynikiem 4,5 proc. PKB przeznaczonych przez rz\u0105d na opiek\u0119 zdrowotn\u0105 (dane z 2018 roku). Gorzej od naszego kraju wypad\u0142y: Cypr (2,8 proc. PKB w 2017 roku), \u0141otwa (3,4 proc. PKB w 2018 roku), Rumunia (4,1 proc. PKB w 2017 roku) oraz Bu\u0142garia (4,2 proc. PKB w 2017 roku). Z kolei na czo\u0142owych miejscach znalaz\u0142y si\u0119: Niemcy (9,5 proc. PKB w 2018 roku), Francja (9,3 proc. PKB w 2018 roku) oraz Szwecja (9,3 proc. PKB w 2018 roku).\n\nEurostat, WHO i OECD por\u00f3wnuj\u0105 r\u00f3wnie\u017c wydatki poszczeg\u00f3lnych kraj\u00f3w na ochron\u0119 zdrowia w przeliczeniu na jednego mieszka\u0144ca.\n\nZgodnie z danymi Eurostatu Polska w Unii w 2017 roku (dane za rok 2016) by\u0142a pod tym wzgl\u0119dem trzecia od ko\u0144ca z wynikiem 731 euro. Mniej pieni\u0119dzy przeznaczono w Bu\u0142garii (591 euro) i Rumunii (494 euro). Najwy\u017csze miejsca w tabeli Eurostatu zaj\u0119\u0142y Szwecja (5 206 euro), Dania (5 134 euro) i Luksemburg (5 083 euro).\n\nZ kolei WHO podaje, \u017ce w Polsce w 2017 na ochron\u0119 zdrowia wydawano \u015brednio 625 dolar\u00f3w w przeliczeniu na jednego mieszka\u0144ca, co da\u0142o Polsce czwarte miejsce od ko\u0144ca. Mniej pieni\u0119dzy na ten cel przeznaczano w Bu\u0142garii (344 dolary), Rumunii (436 dolar\u00f3w) oraz na \u0141otwie (531 dolary). Najwi\u0119ksze sumy per capita na s\u0142u\u017cb\u0119 zdrowia wydawano w Szwecji (4 942 dolary), Luksemburgu (4 907 dolar\u00f3w) oraz Danii (4 874 dolary).\n\nWed\u0142ug OECD Polska pod tym wzgl\u0119dem znajduje si\u0119 na \u00f3smym miejscu od ko\u0144ca. W 2018 roku na opiek\u0119 zdrowotn\u0105 w naszym kraju przeznaczono 1 476 dolar\u00f3w per capita. Najmniej na ten cel wydawano w Bu\u0142garii (928 dolary w 2017 roku), na Cyprze (970 dolar\u00f3w w 2017 roku) oraz na \u0141otwie (1 004 dolary w 2018 roku). Z kolei na najwy\u017cszych miejscach w rankingu znalaz\u0142y si\u0119 Niemcy (5 056 dolar\u00f3w w 2018 roku), Szwecja (4 569 dolar\u00f3w w 2018 roku) oraz Dania (4 472 dolary w 2018 roku).\n\nWi\u0119cej na ten temat pisali\u015bmy tutaj.\n\nJe\u015bli chodzi o statystyki wydatk\u00f3w na ochron\u0119 zdrowia w stosunku do PKB, w \u017cadnym z oficjalnych zestawie\u0144 Polska nie zajmuje ostatniego miejsca, jak twierdzi Jerzy Hardie-Douglas. W rankingu Eurostatu i OECD naszemu krajowi przypada pi\u0105te miejsce od ko\u0144ca, natomiast WHO plasuje nas na sz\u00f3stym miejscu od ko\u0144ca. W zwi\u0105zku z tym wypowied\u017a uznajemy za fa\u0142szyw\u0105.", "lang": "pl"}