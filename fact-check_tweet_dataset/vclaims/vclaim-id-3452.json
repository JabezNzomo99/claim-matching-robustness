{"title": "Davvero l'Italia ha versato 63 miliardi in 5 anni nel fondo Salva-Stati?", "subtitle": "Lo ha dichiarato Matteo Salvini \u00a0domenica scorsa a  In mezz'ora  su Raitre. Abbiamo verificato questo calcolo", "author": "www.agi.it", "date": null, "vclaim_id": "vclaim-id-3452", "url": "https://www.agi.it/fact-checking/salvini_lega_fondo_salva_stati-3287817/news/2017-12-19/", "vclaim": "Ospite di Lucia Annunziata su \u201cIn mezz\u2019ora in pi\u00f9\u201d lo scorso 17 dicembre, il segretario della Lega Nord Matteo Salvini ha affermato (min 35.10): \u201cRicordo a chi ci guarda che negli ultimi 5 anni gli ultimi governi hanno preso 63 miliardi di euro degli italiani e li hanno portati in Europa per salvare le banche degli altri col fondo salva-Stati\u201d.\n\nIl Meccanismo europeo di stabilizzazione (MES), comunemente noto come \u201cfondo salva-Stati\u201d, \u00e8 stato istituito a ottobre 2012 come versione permanente del precedente meccanismo di stabilizzazione, il Fondo europeo di stabilit\u00e0 finanziaria (ESFS), che era temporaneo ed era stato creato a giugno 2010 per contrastare la montante crisi economica europea e la speculazione sui titoli del debito pubblico degli Stati membri.\n\nCompito del MES \u00e8 fornire assistenza finanziaria a quei Paesi dell\u2019area euro che sono in crisi economica e che, senza un intervento, rischierebbero di minare la stabilit\u00e0 europea. Per fare questo ha disposizione una vasta gamma di strumenti: prestiti con programmi di aggiustamento macro-economico, acquisti sul mercato primario, acquisti sul mercato secondario, linee di credito cautelative, prestiti per la ricapitalizzazione indiretta di banche, e ricapitalizzazione diretta di istituti.\n\nDi questi strumenti sono stati utilizzati solamente i prestiti con programmi di aggiustamento macro-economico, concessi a Grecia, Cipro, Irlanda e Portogallo, e prestiti per la ricapitalizzazione indiretta delle banche, concessi alla Spagna.\n\nIl MES e l\u2019ESFS (che non pu\u00f2 concedere nuovi prestiti ma ancora sopravvive per gestire quelli gi\u00e0 erogati) hanno insieme una \u201cpotenza di fuoco\u201d di 700 miliardi di euro (704.798.700.000 per la precisione). Sono due enti legalmente distinti, ma sedi, personali e operazioni sono di fatto i medesimi.\n\nDa quando sono operativi hanno erogato 254,5 miliardi di euro (ai cinque Paesi sopra citati). Tutti i Paesi tranne la Grecia sono usciti dai programmi del MES dopo aver recuperato la propria stabilit\u00e0 finanziaria. Atene ha invece ancora in corso un programma, l\u2019unico appunto ancora attivo, con un prestito da 86 miliardi di euro.\n\nPossiamo dunque gi\u00e0 dire che l\u2019affermazione di Salvini \u00e8 semplicistica, in quanto i miliardi del MES sono serviti a fermare la crisi che stava colpendo l\u2019Europa, hanno fermato la speculazione sui titoli di Stato dei Paesi pi\u00f9 indeboliti e riportato il rendimento dei titoli del debito pubblico a livelli sostenibili. Non solo, insomma, a \u201csalvare le banche degli altri\u201d.\n\nMa veniamo a quanto ha contribuito l\u2019Italia al MES. In base al trattato istitutivo del fondo salva-Stati l\u2019Italia, in quanto terza economia del continente, \u00e8 il terzo contributore, dietro a Germania e Francia. Ha sottoscritto una percentuale del 17,7917 sul totale, equivalente a 125 miliardi e 395,9 milioni.\n\nPi\u00f9 \u00e8 basso il rendimento dei nostri titoli del debito pubblico e maggiori sono i dividendi realizzati dal MES, ovviamente, pi\u00f9 \u00e8 conveniente la partecipazione dell\u2019Italia al MES (o \u201cmeno sconveniente\u201d, considerato comunque che si tratta di un meccanismo di solidariet\u00e0 europea verso Paesi in difficolt\u00e0).\n\nInoltre si tratta di prestiti destinati ad essere rimborsati (si aggiunga che nessuno dei cinque Stati beneficiari \u00e8 andato in default, anzi, tutti tranne la Grecia sono usciti con successo dai programmi MES) e che nel frattempo producono dividendi. \u00c8 vero, tuttavia, che a seconda del rendimento sui titoli del debito pubblico italiano l\u2019operazione possa essere sconveniente (in un periodo di rendimenti alti come il 2013 si trattava comunque di meno di 200 milioni di euro).\n\nInfine \u00e8 sbagliato sostenere che tali miliardi siano stati usati \u201cper salvare le banche degli altri\u201d. Sono stati infatti utilizzati per evitare il default di intere economie \u2013 con imprevedibili effetti a catena sul resto d\u2019Europa \u2013 e per sostenere Stati in difficolt\u00e0 (Irlanda, Portogallo, Spagna, Cipro e Grecia).", "lang": "it"}