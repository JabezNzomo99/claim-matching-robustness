{"title": "Czy zabranie pieni\u0119dzy z OFE jest zgodne z prawem?", "subtitle": "Czy zabranie pieni\u0119dzy z OFE jest zgodne z prawem? Sprawdzamy co na ten temat powiedzia\u0142 Pawe\u0142 Kukiz. Czy jego s\u0142owa s\u0105 zgodne z prawd\u0105?", "author": "demagog.org.pl", "date": null, "vclaim_id": "vclaim-id-10702", "url": "https://demagog.org.pl/wypowiedzi/czy-zabranie-pieniedzy-z-ofe-jest-zgodne-z-prawem/", "vclaim": "Czy zabranie pieni\u0119dzy z OFE jest zgodne z prawem?\n\nWypowied\u017a uznajemy za prawdziw\u0105, poniewa\u017c zar\u00f3wno ustaw\u0119 o OFE jak i ustaw\u0119 podwy\u017cszaj\u0105c\u0105 wiek emerytalny Trybuna\u0142 Konstytucyjny uzna\u0142 za zgodne z Konstytucj\u0105. Obie te sprawy budzi\u0142y jednak spore kontrowersje w\u015br\u00f3d s\u0119dzi\u00f3w TK.\n\nW przypadku ustawy o wieku emerytalnym, a\u017c sze\u015bcioro s\u0119dzi\u00f3w zg\u0142osi\u0142o swoje zdanie odr\u0119bne. Byli to Zbigniew Cie\u015blak, Miros\u0142aw Granat, Wojciech Hermeli\u0144ski, Marek Kotlinowski, Teresa Liszcz i Marek Zubik. Kwestionowali oni na przyk\u0142ad zgodno\u015b\u0107 ustawy z art. 32 Konstytucji m\u00f3wi\u0105cym o r\u00f3wno\u015bci wszystkich obywateli wobec prawa na co zwraca\u0142 szczeg\u00f3ln\u0105 uwag\u0119 Marek Kotlinowski:\n\n\u201cTrzeci\u0105 warto\u015bci\u0105, kt\u00f3r\u0105 ustawodawca powinien mie\u0107 na uwadze przy kszta\u0142towaniu prawa do emerytury jest r\u00f3wno\u015b\u0107. Zgodnie z art. 32 ust. 1 Konstytucji wszyscy s\u0105 wobec prawa r\u00f3wni i wszyscy maj\u0105 prawo do r\u00f3wnego traktowania przez w\u0142adze publiczne. Ka\u017cda reforma istotnych za\u0142o\u017ce\u0144 systemu emerytalnego powinna obejmowa\u0107 w jednakowym stopniu wszystkich ubezpieczonych, za\u015b wy\u0142\u0105czenie pewnych grup spo\u0142ecznych spod jej dzia\u0142ania mo\u017ce mie\u0107 miejsce wyj\u0105tkowo i oczywi\u015bcie musi by\u0107 nale\u017cycie uzasadnione. Niestety reforma polegaj\u0105ca na podwy\u017cszeniu wieku emerytalnego tego postulatu w \u017caden spos\u00f3b nie uwzgl\u0119dnia\u201d.\n\nS\u0119dziowie nie zgadzali si\u0119 tak\u017ce, co do rozumienia art. 67 Konstytucji traktuj\u0105cym o prawie do zabezpieczenia spo\u0142ecznego. Terasa Liszcz zauwa\u017cy\u0142a, \u017ce:\n\n\u201cWprawdzie art. 67 ust. 1 zdanie drugie Konstytucji pozostawia okre\u015blenie zakresu i form realizacji tego prawa ustawodawcy zwyk\u0142emu, to jednak Trybuna\u0142 w dotychczasowym orzecznictwie przyjmowa\u0142, \u017ce nieprzekraczaln\u0105 granic\u0105 swobody ustawodawcy jest istota tych praw, powi\u0105zana z konieczno\u015bci\u0105 zapewnienia uprawnionym \u201eminimum \u017cyciowego\u201d Wysoko\u015b\u0107 emerytury cz\u0119\u015bciowej, wynosz\u0105ca wed\u0142ug art. 26b ust. 2 ustawy o emeryturach FUS \u2013 50% kwoty pe\u0142nej emerytury i niepodlegaj\u0105ca podniesieniu do kwoty najni\u017cszej gwarantowanej emerytury, nie spe\u0142nia kryterium zapewnienia minimum \u017cyciowego i z tego wzgl\u0119du przepis ten jest, moim zdaniem, niezgodny z art. 67 ust. 1 Konstytucji\u201d.\n\nOpr\u00f3cz tego s\u0119dziowie wskazywali tak\u017ce art. 26 ust. 2 Konwencji MOP, kt\u00f3ry wskazuje, \u017ce ustalony wiek emerytalny nie mo\u017ce przekracza\u0107 65 lat, a wy\u017cszy zale\u017cy \u201eod zdolno\u015bci do pracy os\u00f3b starszych w danym kraju\u201d. . Zdaniem Miros\u0142awa Granata:\n\n\u201cWnioskodawcy zasadnie podnie\u015bli, \u017ce nie zosta\u0142y spe\u0142nione warunki uzasadniaj\u0105ce podwy\u017cszenie wieku emerytalnego powy\u017cej 65 roku \u017cycia. Taki stan dokumentowano danymi rz\u0105dowymi. Trybuna\u0142 pomniejszy\u0142 znaczenie samej umowy (mimo \u017ce umowa by\u0142a ratyfikowana za wcze\u015bniejsz\u0105 zgod\u0105 wyra\u017con\u0105 w ustawie) i art. 26 ust. 2. Wskaza\u0142, \u017ce Konwencja jest przestarza\u0142a, oraz ustali\u0142, \u017ce ustawodawca rzetelnie wype\u0142ni\u0142 warunki przewidziane w tym przepisie do podwy\u017cszenia wieku emerytalnego\u201d.\n\nW przypadku wyroku w sprawie OFE zdanie odr\u0119bne wyrazi\u0142o troje s\u0119dzi\u00f3w \u2013 Miros\u0142aw Granat, Wojciech Hermeli\u0144ski oraz Teresa Liszcz. Miros\u0142aw Granat stwierdzi\u0142, \u017ce:\n\n\u201cAnaliza tre\u015bci uzasadnienia wyroku Trybuna\u0142u prowadzi do generalnego wniosku, \u017ce to nie podane przez wnioskodawc\u00f3w wzorce kontroli konstytucyjnej, lecz motyw ochrony kr\u00f3tkoterminowych interes\u00f3w bud\u017cetu pa\u0144stwa przes\u0105dzi\u0142 za uznaniem zgodno\u015bci kwestionowanych przepis\u00f3w z Konstytucj\u0105. Analiza zawarta w cz. III, punkt 2.3 uzasadnienia wyroku pt. Ekonomiczne skutki reformy emerytalnej z 1999 r. okaza\u0142a si\u0119 najistotniejsza z punktu widzenia kierunku uzasadnienia niniejszego wyroku. Zawiera argumenty, kt\u00f3re przes\u0105dzi\u0142y za przyznaniem przez Trybuna\u0142 pierwsze\u0144stwa potrzebom bud\u017cetowym pa\u0144stwa w latach 2014-2015 nad ocen\u0105 dopuszczalno\u015bci trwa\u0142ego pogorszenia sytuacji prawnej ubezpieczonych w drodze rozmontowania dotychczasowego modelu systemu emerytalnego z OFE\u201d.", "lang": "pl"}