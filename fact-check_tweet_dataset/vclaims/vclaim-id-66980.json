{"title": "AFP sprawdzi\u0142o tezy pojawiaj\u0105ce si\u0119 w fa\u0142szywej ulotce o epidemii koronawirusa", "subtitle": "Zdj\u0119cie ulotki z r\u00f3\u017cnymi twierdzeniami na temat epidemii koronawirusa mia\u0142o na Facebooku prawie 4 tys. udost\u0119pnie\u0144. W\u015brod nich pojawi\u0142y si\u0119 stwierdzenia, \u017ce 80 proc. test\u00f3w daje fa\u0142szywie dodatni wynik, \u017ce szefem WHO jest \u201ekomunista\u201d, a szczepionka przeciw polio sparali\u017cowa\u0142a prawie p\u00f3\u0142 miliona dzieci w Indiach. Z naszych ustale\u0144 wynika, \u017ce wi\u0119kszo\u015b\u0107 tych twierdze\u0144 jest", "author": "sprawdzam.afp.com", "date": "2020-08-28T14:10:55+02:00", "vclaim_id": "vclaim-id-66980", "url": "https://sprawdzam.afp.com/afp-sprawdzilo-tezy-pojawiajace-sie-w-falszywej-ulotce-o-epidemii-koronawirusa", "vclaim": "AFP sprawdzi\u0142o tezy pojawiaj\u0105ce si\u0119 w fa\u0142szywej ulotce o epidemii koronawirusa\n\nZdj\u0119cie ulotki z r\u00f3\u017cnymi twierdzeniami na temat epidemii koronawirusa mia\u0142o na Facebooku prawie 4 tys. udost\u0119pnie\u0144. W\u015brod nich pojawi\u0142y si\u0119 stwierdzenia, \u017ce 80 proc. test\u00f3w daje fa\u0142szywie dodatni wynik, \u017ce szefem WHO jest \u201ekomunista\u201d, a szczepionka przeciw polio sparali\u017cowa\u0142a prawie p\u00f3\u0142 miliona dzieci w Indiach. Z naszych ustale\u0144 wynika, \u017ce wi\u0119kszo\u015b\u0107 tych twierdze\u0144 jest nieprawdziwa lub nie ma potwierdzenia w wiarygodnych \u017ar\u00f3d\u0142ach.\n\nPost pojawi\u0142 si\u0119 na Facebooku 16 sierpnia. Ma on 3,9 tys. udost\u0119pnie\u0144 i ponad tysi\u0105c reakcji. By\u0142 r\u00f3wnie\u017c udost\u0119pniany wcze\u015bniej przez innych u\u017cytkownik\u00f3w (1, 2, 3, 4, 5). Na zdj\u0119ciu wida\u0107 przypi\u0119t\u0105 do \u015bciany ulotk\u0119 z tytu\u0142em \u201eKoronaprzekr\u0119t\u201d oraz list\u0119 rzekomych fakt\u00f3w na temat pandemii.\n\nEksperci, z kt\u00f3rymi skontaktowali\u015bmy si\u0119 w tej sprawie, jednog\u0142o\u015bnie odpowiedzieli, \u017ce powy\u017csze stwierdzenie jest nieprawdziwe. \u2013 To nieprawda, \u017ce 80 proc. test\u00f3w na koronawirusa daje fa\u0142szywie dodatni wynik \u2013 m\u00f3wi AFP w rozmowie telefonicznej dr Pawe\u0142 Grzesiowski, pediatra, immunolog, prezes Fundacji Instytut Profilaktyki Zaka\u017ce\u0144.\n\n\u2013 W pocz\u0105tkowej fazie pandemii koronawirusa w Polsce, czyli w marcu, kwietniu i maju, m\u00f3wi\u0142o si\u0119 o niedoskona\u0142o\u015bciach test\u00f3w \u2013 t\u0142umaczy dr Grzesiowski. \u2013 Zdarza\u0142y si\u0119 testy w\u0105tpliwe, zale\u017cnie od jako\u015bci odczynnik\u00f3w, poniewa\u017c pocz\u0105tkowo sprowadzano je z g\u0142\u00f3wnie Azji bez kontroli jako\u015bci \u2013 dodaje.\n\nDr Grzesiowski: \u2013 Obecnie tylko jeden-dwa procent test\u00f3w budzi w\u0105tpliwo\u015bci, kt\u00f3rych przyczyn\u0105 mo\u017ce by\u0107 b\u0142\u0105d przy pobraniu materia\u0142u. W tej chwili jest lepsza kontrola jako\u015bci bada\u0144, wi\u0119c rzadko dochodzi do b\u0142\u0119d\u00f3w.\n\nS\u0105 dwa rodzaje test\u00f3w do wykrycia koronawirusa wywo\u0142uj\u0105cego chorob\u0119 Covid-19:\n\nW przypadku test\u00f3w genetycznych pobiera si\u0119 pr\u00f3bk\u0119 \u015bliny lub wymazu nosowo-gard\u0142owego. Natomiast przy wykonaniu testu do wykrycia przeciwcia\u0142, kt\u00f3re powinny pojawi\u0107 si\u0119 po kontakcie z tym patogenem, potrzebna jest krew pacjenta. Te r\u00f3\u017cnice mi\u0119dzy testami spowodowa\u0142y zamieszanie w zesz\u0142ym miesi\u0105cu.\n\nJednak w opinii ekspert\u00f3w testy serologiczne nie s\u0105 dobrym sposobem na wykrywanie koronawirusa. Wynik ujemny nie daje pewno\u015bci czy pacjent zachorowa\u0142, poniewa\u017c organizm m\u00f3g\u0142 nie zd\u0105\u017cy\u0107 wytworzy\u0107 przeciwcia\u0142 na obecno\u015b\u0107 wirusa. Z uwagi na ich niewystarczaj\u0105c\u0105 czu\u0142o\u015b\u0107 nie rekomenduje ich \u015awiatowa Organizacja Zdrowia (WHO). Wskazuje jedynie, \u017ce testy na obecno\u015b\u0107 przeciwcia\u0142, mog\u0105 by\u0107 wykorzystywane do obserwacji sytuacji epidemicznej Covid-19 i s\u0142u\u017c\u0105 do wykrywania zaka\u017cenia w\u015br\u00f3d ozdrowie\u0144c\u00f3w.\n\n\u2013 W Polsce oraz w innych krajach cz\u0142onkowskich WHO do potwierdzenia przypadku Covid-19 stosowane s\u0105 wy\u0142\u0105cznie testy molekularne o znacznie wi\u0119kszej dok\u0142adno\u015bci \u2013 napisa\u0142 w mailu do AFP Jaros\u0142aw Rybarczyk z ministerstwa zdrowia. \u2013 Testy molekularne maj\u0105 precyzj\u0119 powy\u017cej 95 proc. (przy prawid\u0142owym pobraniu pr\u00f3bki i wykonaniu badania) \u2013 t\u0142umaczy Rybarczyk. Dodaje, \u017ce wynik ujemny testu molekularnego nie wyklucza ostatecznie zaka\u017cenia SARS-CoV-2 \u201eze wzgl\u0119du na mo\u017cliw\u0105 niewystarczaj\u0105c\u0105 do wykrycia, \u015bladow\u0105 ilo\u015b\u0107 wirusa w wydzielinach osoby badanej w pocz\u0105tkowym okresie po zaka\u017ceniu zw\u0142aszcza, gdy nie ma ona objaw\u00f3w zaka\u017cenia\u201d.\n\n\u2013 W przypadku w\u0105tpliwo\u015bci zaleca si\u0119 zbadanie kolejnej pr\u00f3bki od pacjenta pobranej po 48 godzinach, gdy wzro\u015bnie zawarto\u015b\u0107 wirusa w wydzielinach \u2013 podkre\u015bla.\n\nTo bardzo przestarza\u0142e twierdzenie, kt\u00f3re by\u0142o weryfikowane ju\u017c wiele razy. Pisali\u015bmy o nim w maju. Wspierany przez Billa Gatesa \u2013 miliardera i wsp\u00f3\u0142za\u0142o\u017cyciela Microsoftu \u2013 program szczepie\u0144 ochronnych przeciwko polio w Indiach w latach 2000-2017 mia\u0142 rzekomo \u201eokaleczy\u0107 490 tys. dzieci\u201d. Tego typu twierdzenia pojawia\u0142y si\u0119 w j\u0119zyku angielskim, czeskim oraz francuskim. Niekt\u00f3re publikacje fa\u0142szywie twierdzi\u0142y, \u017ce rz\u0105d Indii wycofa\u0142 si\u0119 ze wsp\u00f3\u0142pracy z Gatesem w 2017 r., co mia\u0142o skutkowa\u0107 \u201egwa\u0142townym spadkiem\u201d zachorowa\u0144 na polio w tym kraju.\n\nGates wsp\u00f3lnie z \u017con\u0105 Melind\u0105 Gates prowadzi najwi\u0119ksz\u0105 fundacj\u0119 filantropijn\u0105 na \u015bwiecie oraz zainwestowali miliardy dolar\u00f3w w badania i opracowanie szczepionek, by zmniejszy\u0107 \u015bmiertelno\u015b\u0107 dzieci na \u015bwiecie.\n\n\u0179r\u00f3d\u0142em dezinformacji jest dokument opublikowany w 2018 r., w kt\u00f3rym zosta\u0142y opublikowane dane statystyczne o przypadkach ostrego parali\u017cu wiotkiego niewywo\u0142anego przez wirus polio (Non-Polio Acute Flaccid Paralysis \u2013 NPAFP) w czasie, kiedy realizowany by\u0142 w Indiach program szczepie\u0144. To m.in. ten dokument mia\u0142, w oczach przeciwnik\u00f3w Gatesa, wykaza\u0107 zwi\u0105zek mi\u0119dzy parali\u017cem NPAFP a doustn\u0105 szczepionk\u0105 przeciw polio. Jednak autorzy badania, jak sami podkre\u015blili rok p\u00f3\u017aniej w konkluzjach, \u201enigdy nie twierdzili, \u017ce przypadki NPAFP by\u0142y spowodowane szczepionk\u0105\u201d.\n\nO to czy istnieje zwi\u0105zek mi\u0119dzy szczepionk\u0105 a parali\u017cem u dzieci w Indiach, pytali\u015bmy Fundacj\u0119 Billa i Melindy Gates\u00f3w. Jej przedstawiciele odpisali nam, \u017ce \u201eoskar\u017cenia s\u0105 nieprawdziwe\u201d.\n\nFa\u0142sz: Szefem WHO jest etiopski komunista, kt\u00f3ry odpowiada za \u015bmier\u0107 tysi\u0119cy rodak\u00f3w\n\nTedros Adhanom Ghebreyesus to pierwszy Afryka\u0144czyk, kt\u00f3ry obj\u0105\u0142 funkcj\u0119 szefa \u015awiatowej Organizacji Zdrowia w 2017 r.\n\nTwierdzenia, \u017ce Adhanom jest komunist\u0105 pojawi\u0142y si\u0119 m.in. w kwietniowej publikacji prawicowego serwisu \u201eNiezale\u017cna\u201d, w kt\u00f3rym czytamy o jego zwi\u0105zkach z Chinami.\n\nW kwietniu o zbyt silne powi\u0105zania z Chinami oskar\u017cy\u0142 go r\u00f3wnie\u017c rz\u0105d Donalda Trumpa.\n\nAdhanom pe\u0142ni\u0142 funkcj\u0119 ministra zdrowia i spraw zagranicznych w czasie, gdy rz\u0105dz\u0105ca w Etiopii koalicja by\u0142a zdominowana przez Tigrajski Ludowy Front Wyzwolenia (TPLF), etiopskie ugrupowanie polityczne, wcze\u015bniej ruch partyzancki, kt\u00f3ry ma marksistowsko-leninowskie korzenie. Celem TPLF by\u0142a zbrojna walka z re\u017cimem i w ko\u0144cu obalenie w 1991 r. marksistowskiego dyktatora Etiopii Mengystu Hajle Marjama.\n\nCzy Adhanom odpowiada za \u015bmier\u0107 tysi\u0119cy swoich rodak\u00f3w? Nie znale\u017ali\u015bmy w wiarygodnych \u017ar\u00f3d\u0142ach takiej informacji. W 2017 r., kiedy Adhanom ubiega\u0142 si\u0119 o stanowisko dyrektora generalnego WHO, jego rywal dr David Nabaroo, brytyjski ekspert w dziedzinie zdrowia, oskar\u017cy\u0142 go o tuszowanie epidemii cholery w latach 2006, 2009 i 2011 w Etiopii podczas sprawowania urz\u0119du ministra zdrowia. Rz\u0105d Etiopii mia\u0142 m\u00f3wi\u0107, \u017ce to nie by\u0142y ogniska cholery, a tylko \u201eostra, wodnista biegunka\u201d, na kt\u00f3r\u0105 chorowali mieszka\u0144cy odleg\u0142ych obszar\u00f3w kraju, gdzie trudno by\u0142o przeprowadzi\u0107 testy laboratoryjne. Jak czytamy w publikacji \u201eThe New York Times\u201d, Adhanom zaprzeczy\u0142 tym oskar\u017ceniom, okre\u015blaj\u0105c je jako kampani\u0119 oszczerstw skierowan\u0105 przeciwko niemu.\n\nPrzeciwnicy jego kandydatury na szefa WHO wskazywali r\u00f3wnie\u017c, \u017ce pracowa\u0142 dla opresyjnego rz\u0105du, kiedy pe\u0142ni\u0142 funkcj\u0119 ministra spraw zagranicznych. Jak wynika z raportu Human Rights Watch w latach 2015-2016 zgin\u0119\u0142o oko\u0142o 500 os\u00f3b. Wiele os\u00f3b by\u0142o wtedy torturowanych i wi\u0119zionych. Wed\u0142ug \u201eThe New York Times\u201d Adhanom mia\u0142 wtedy stwierdzi\u0107, \u017ce niekt\u00f3re naruszenia praw cz\u0142owieka okaza\u0142y si\u0119 powa\u017cnym b\u0142\u0119dem, ale Etiopia jest rodz\u0105c\u0105 si\u0119 demokracj\u0105, w kt\u00f3rej narastaj\u0105ce problemy s\u0105 wsp\u00f3lne dla nowych rz\u0105d\u00f3w.\n\nFa\u0142sz: Koronawirus znany jest od lat sze\u015b\u0107dziesi\u0105tych i wywo\u0142uje od 10 do 20 procent \u0142agodnych infekcji g\u00f3rnych dr\u00f3g oddechowych\n\nNowy koronawirus o nazwie SARS-CoV-2 wywo\u0142uje chorob\u0119 o nazwie Covid-19. SARS-CoV-2 to nowy szczep koronawirusa, kt\u00f3rego wcze\u015bniej nie identyfikowano u ludzi \u2013 czytamy na stronie Europejskiego Centrum ds. Zapobiegania i Kontroli Chor\u00f3b (ECDC).\n\nJak wskazuje ameryka\u0144skie Centrum ds. Zapobiegania i Kontroli Chor\u00f3b (CDC) pierwsze wzmianki o ludzkich koronawirusach pojawi\u0142y si\u0119 w latach sze\u015b\u0107dziesi\u0105tych. Natomiast SARS-CoV-2 zosta\u0142 odkryty niedawno \u2013 w grudniu 2019 \u2013 i nale\u017cy do rodziny wirus\u00f3w zwanych koronawirusami, do kt\u00f3rych nale\u017c\u0105 m.in. MERS-CoV odkryty w 2012 r. i odpowiedzialny za ci\u0119\u017ck\u0105 chorob\u0119 zaka\u017an\u0105 bliskowschodniego zespo\u0142u oddechowego, a tak\u017ce wirus SARS, kt\u00f3ry zosta\u0142 zidentyfikowany w 2003 r.\n\nTez\u0119, \u017ce koronawirusy odpowiedzialne s\u0105 za oko\u0142o 10-20 proc. przezi\u0119bie\u0144, mo\u017cna odnale\u017a\u0107 w serwisie medonet, kt\u00f3ry nale\u017cy do wydawcy Ringier Axel Springer. \u201ePrzez lata koronawirusy by\u0142y traktowane jako \u0142agodne patogeny wywo\u0142uj\u0105ce nieznacznie nasilone objawy dr\u00f3g oddechowych, kt\u00f3re ust\u0119powa\u0142y w ci\u0105gu kilku dni. Dopiero pocz\u0105tek XXI wieku przyni\u00f3s\u0142 \u015bwiatu epidemi\u0119 choroby wywo\u0142anej przez nieznany wcze\u015bniej, wysoce zaka\u017any gatunek koronawirusa SARS (ang. severe acute respiratory syndrome)\u201d \u2013 czytamy w publikacji prof. Krzysztofa Pyrcia, wirusologa z Zak\u0142adu Mikrobiologii Uniwersytetu Jagiello\u0144skiego.\n\n\u201eW przypadku infekcji wirusem SARS-CoV-2 najcz\u0119stszymi \u201eobjawami pocz\u0105tkowymi choroby s\u0105: gor\u0105czka (98 proc.), suchy kaszel (76 proc.), dolegliwo\u015bci b\u00f3lowe mi\u0119\u015bni oraz og\u00f3lne os\u0142abienie. (...) W przebiegu choroby u pacjent\u00f3w wyst\u0119puj\u0105 duszno\u015bci\u201d \u2013 czytamy w publikacji lekarzy z Wojskowego Instytutu Medycznego w Warszawie.\n\nAFP pisa\u0142o o sprawie w maju, kiedy to w\u0142oska parlamentarzystka Sara Cunial przemawia\u0142a na temat epidemii koronawirusa. \u2013 Cytuj\u0119: \u201eje\u015bli dobrze wykonamy nasz\u0105 prac\u0119 w zakresie nowych szczepionek (...), b\u0119dziemy mogli zmniejszy\u0107 populacj\u0119 na \u015bwiecie o 10-15 procent\u201d \u2013 m\u00f3wi\u0142a we w\u0142oskim parlamencie.\n\nS\u0142owa Gatesa zosta\u0142y zaczerpni\u0119te z konferencji TED (Technology, Entertainment, Design) w 2010 r., w kt\u00f3rej miliarder bra\u0142 udzia\u0142. Co konkretnie m\u00f3wi\u0142? Gates: \u2013 Dzi\u015b na \u015bwiecie \u017cyje 6,8 mld ludzi z perspektyw\u0105 wzrostu do oko\u0142o 9 miliard\u00f3w. Je\u015bli uda nam si\u0119 osi\u0105gn\u0105\u0107 du\u017cy sukces z nowymi szczepionkami, s\u0142u\u017cb\u0105 zdrowia i dzia\u0142aniami w sferze urodze\u0144, b\u0119dziemy w stanie obni\u017cy\u0107 t\u0119 liczb\u0119 (przyrost) o 10 do 15 procent. Ale nawet wtedy populacja wzro\u015bnie o oko\u0142o 1,3 mld.\n\nCa\u0142y film z konferencji i transkrypcj\u0105 w j\u0119zyku polskim dost\u0119pne s\u0105 na stronie TED.\n\nZ wypowiedzi miliardera jasno wynika, \u017ce Gates nie ma na my\u015bli zmniejszenia populacji o 10-15 proc., lecz o spowolnienie wzrostu populacji o 10-15 proc., ale liczba ludzi nadal b\u0119dzie rosn\u0105\u0107.\n\nWed\u0142ug Gates\u2019a, czynnikiem, kt\u00f3ry mo\u017ce przyczyni\u0107 si\u0119 do wzrostu gospodarczego i rozwoju najbiedniejszych kraj\u00f3w \u015bwiata jest w\u0142a\u015bnie ograniczenie wzrostu demograficznego, a co za tym idzie, wygospodarowanie przez rz\u0105dy tych pa\u0144stw wi\u0119kszych \u015brodk\u00f3w finansowych na popraw\u0119 jako\u015bci \u017cycia swoich obywateli.\n\nGates m\u00f3wi\u0142 o rozwoju szczepionek w kontek\u015bcie wzrostu gospodarczego. Jego zdaniem szczepionki pomog\u0105 zmniejszy\u0107 \u015bmiertelno\u015b\u0107 w\u015br\u00f3d dzieci.", "lang": "pl"}