{"title": "Nei, mobilen gir ikke st\u00f8rre skader p\u00e5 huden enn sol", "subtitle": "Det bl\u00e5 lyset vi blir eksponert for fra himmelen en vanlig dag, er mange ganger sterkere enn lyset fra en mobiltelefon.", "author": "www.faktisk.no", "date": null, "vclaim_id": "vclaim-id-11654", "url": "https://www.faktisk.no/faktasjekker/ABR/nei-mobilen-gir-ikke-storre-skader-pa-huden-enn-sol", "vclaim": "Flere norske nettaviser tjener penger p\u00e5 reklameinnhold som ligner journalistikk. Dette kalles innholdmarkedsf\u00f8ring.\n\nNylig publiserte Dagbladets kommersielle avdeling en artikkel med tittelen \u00abVisste du at mobilen din kan gi st\u00f8rre skader p\u00e5 huden enn sol?\u00bb.\n\nArtikkelen er merket som annons\u00f8rinnhold for hudpleiemerket Linda Johansen, og i motsetning til i en vanlig nyhetsartikkel er ikke journalistens navn oppgitt.\n\nDe seneste \u00e5rene har flere hudpleieprodusenter laget kremer som if\u00f8lge reklamen skal beskytte huden mot det bl\u00e5 skjermlyset. Det er heller ikke f\u00f8rste gang fenomenet er omtalt i mediene.\n\nTidligere i \u00e5r sendte God Morgen Norge et intervju med hudlegen Michael Zangani. Han kunne fortelle seerne at det bl\u00e5 lyset skader huden, \u00abog kanskje kan gi hudkreft\u00bb.\n\nStemmer det virkelig at en mobil gi st\u00f8rre skader p\u00e5 huden enn sol, slik Dagbladets reklamesak hevder? Det skal vi se n\u00e6rmere p\u00e5 i denne faktasjekken.\n\nN\u00e5r Faktisk.no kontakter Dagbladet og gir avisen mulighet til \u00e5 komme med dokumentasjon for p\u00e5standen, tar det noe tid \u00e5 f\u00e5 svar. Etter en stund skriver Asbj\u00f8rn Halvorsen, leder for Aller Concept Store, f\u00f8lgende i en e-post:\n\nI artikkelen er hudterapeut May Britt L\u00f8vstad den eneste kilden. Hun presenteres som fagansvarlig hos Linda Johansen, som alts\u00e5 har betalt for at Dagbladets avdeling for annons\u00f8rinnhold skal skrive og publisere artikkelen.\n\nL\u00f8vstad forklarer i teksten at saken handler om s\u00e5kalt High Energy Visible-lys, eller HEV-lys:\n\nN\u00e5r Faktisk.no ber L\u00f8vstad om \u00e5 utdype hvilke kilder hun sikter til, f\u00e5r vi tilsendt en e-post med lenker til \u00e5tte artikler. Noen av artiklene er hentet fra hudpleiemagasiner, og ligner Dagbladets sak.\n\nTre av artiklene er vitenskapelige forskningsartikler publisert i vitenskapelige tidsskrifter. Ingen av disse tre nevner lys fra mobiltelefoner.\n\nL\u00f8vstad forteller at det var KK som f\u00f8rst skrev saken i et samarbeid med Linda Johansen Skincare:\n\n\u2013 Vi sendte over bakgrunnsinformasjon til KK, og en journalist hos dem skrev artikkelen og lagde en overskrift de syntes passet. De anbefalte oss fra start at de skulle gj\u00f8re dette, siden de visste hva deres lesere var ute etter og hva de likte \u00e5 lese.\n\nEllen Bruzell er seniorforsker og fotobiolog ved Nordisk Institutt for Odontologiske Materialer (NIOM), og er ekspert p\u00e5 lys. Blant annet sitter hun i en ekspertgruppe i Vitenskapskomiteen for mat og milj\u00f8. I tillegg er hun styremedlem i Norsk forening for fotobiologi og fotomedisin.\n\nHun forklarer at begrepet HEV-lys brukes om bl\u00e5tt lys:\n\n\u2013 HEV brukes om det bl\u00e5 spekteret av det synlige lyset, men er ikke et faglig begrep. Vi forskere bruker ikke dette begrepet.\n\n\u2013 Vi omgir oss med bl\u00e5tt lys hele tiden, blant annet fra dagslyset og sola. For meg fremst\u00e5r dette begrepet som noe som er funnet p\u00e5 for \u00e5 kunne h\u00f8res bra ut i reklame og markedsf\u00f8ring, sier Bruzell.\n\nHEV-lys, eller High Energy Visible-lys, kan oversettes til \u00abh\u00f8yenergisk synlig lys\u00bb. If\u00f8lge Bruzell stemmer det at det bl\u00e5 spekteret har h\u00f8yest energi av lyset som er synlig for det blotte \u00f8yet, med unntak av fiolett. Samtidig har deler av det usynlige lyset, som UVA og UVB, h\u00f8yere energi.\n\nLED-belysning og LED-skjermer, som i dag brukes blant annet til b\u00e5de dataskjermer og mobiltelefoner, avgir bl\u00e5tt lys. Dette har blant annet resultert i forskning som viser at mobiltelefonen kan skade s\u00f8vnen v\u00e5r, trolig fordi skjermene sender signaler til hjernen om at det er dag og at vi skal holde oss v\u00e5kne:\n\nMen stemmer det at det bl\u00e5 lyset fra mobiltelefonen ogs\u00e5 v\u00e6re skadelig for huden, i st\u00f8rre grad enn sola?\n\n\u2013 Her m\u00e5 vi skille mellom hva som er helseskadelig og hva som kan gi rynker, forklarer Ellen Bruzell.\n\nHun kan ikke utelukke at bl\u00e5tt lys, i teorien, kan gi rynker.\n\nSom kilde viser Bruzell til en forskningsrapport hun nylig har v\u00e6rt med p\u00e5 skrive i vitenskapskomiteen SCHEER, for Europakommisjonen. Rapporten har tittelen \u00abOpinion on Potential risks to human health of Light Emitting Diodes (LEDs)\u00bb, eller \u00abUttalelse om potensielle farer for menneskers helse som skyldes lysdioder (LED)\u00bb p\u00e5 norsk. I rapporten oppsummeres eksisterende forskning p\u00e5 feltet.\n\nForskningen p\u00e5 s\u00e5kalt \u00ablysaldring\u00bb (photoaging) p\u00e5 hud fra LED-lys oppsummeres slik i rapporten (Faktisk.nos oversettelse):\n\n\u2013 Her st\u00e5r det alts\u00e5 at alt lys, b\u00e5de UV, synlig lys (inkludert bl\u00e5tt) og infrar\u00f8dt lys kan for\u00e5rsake aldring av huden. Vi vet bare ikke hvor mye lys som skal til.\n\nDet har ogs\u00e5 v\u00e6rt kjent lenge at bl\u00e5tt lys kan gi pigmentering av huden. Derfor brukes bl\u00e5tt lys i behandling av nyf\u00f8dte med gulsott. Str\u00e5ledosen som brukes i behandlingen er imidlertid skyh\u00f8y sammenlignet med det som kommer ut fra en mobilskjerm.\n\nMen farlig for huden er det bl\u00e5 lyset absolutt ikke, sier Bruzell:\n\n\u2013 Det er ingenting som tyder p\u00e5 at bl\u00e5tt lys fra mobil- eller pc-skjermer skader huden, slik UVA og UVB-str\u00e5ler i sollyset kan gj\u00f8re.\n\nForskningen p\u00e5 eventuelle skader p\u00e5 hud fra LED oppsummeres slik i rapporten:\n\nRapporten presiserer imidlertid at forskningen ikke gir nok tilgjengelig informasjon til \u00e5 kunne si noe sikkert om hvor store dosene av LED-lys m\u00e5 v\u00e6re f\u00f8r de eventuelt kan gi negative helseeffekter..\n\nTerje Christensen er seniorforsker i Statens str\u00e5levern og ekspert p\u00e5 lys og str\u00e5ling. Han er gift med tidligere nevnte forsker Ellen Bruzell. Han mener det er helt usannsynlig at bl\u00e5tt lys i mengden som mobilskjermer avgir, kan gi noen skade p\u00e5 huden:\n\n\u2013 Vi vet at sv\u00e6rt sterke doser av synlig lys har effekter som, kombinert med annen behandling, kan brukes medisinsk. Et eksempel er r\u00f8dt lys som kan brukes i kreftbehandling. Men da er dosene s\u00e5 h\u00f8ye at de overhodet ikke kan sammenlignes med str\u00e5lingen fra noen timer foran en skjerm, forklarer Christensen.\n\nHvis bl\u00e5tt lys skulle vist seg \u00e5 kunne skade oss, er eksponeringen man blir utsatt for fra LED-skjermer uansett s\u00e5 liten, at det ikke kan gi noen effekt p\u00e5 huden, if\u00f8lge Christensen.\n\nImidlertid stemmer det at det bl\u00e5 lyset trenger lenger ned i huden enn UVA- og UVB-lys, men det betyr ikke at det bl\u00e5 lyset fra en mobiltelefon skader huden.\n\n\u2013 Vi utsettes jo for store mengder bl\u00e5tt lys allerede, hver eneste dag, fordi vi lever p\u00e5 jordoverflaten. Dagslyset er fullt av lys i alle b\u00f8lgelengder, ogs\u00e5 bl\u00e5tt. Det bl\u00e5 lyset vi blir eksponert for fra himmelen en vanlig desemberdag er flere hundre ganger sterkere enn lyset fra en mobiltelefon p\u00e5 lav styrke, sier Christensen.\n\nAt det bl\u00e5 lyset fra mobiltelefonen attp\u00e5til skal kunne skade mer enn sola avviser han klart og tydelig:\n\n\u2013 UVA- og UVB-lys fra sola kan gi b\u00e5de hudskader og hudkreft. Det skal man ta alvorlig. Det er ingenting som tyder p\u00e5 at det bl\u00e5 lyset kan gi det samme.\n\nIf\u00f8lge Kreftforeningen har rundt 90 prosent av alle hudkrefttilfeller sammenheng med UV-str\u00e5ling (ultrafiolette str\u00e5ler), fra sol og solarium. Bl\u00e5tt lys er ikke nevnt som \u00e5rsak.\n\nI en studie fra 2016 m\u00e5lte den britiske lysforskeren John O'Hagan hvor mye bl\u00e5tt lys ulike lyskilder utstr\u00e5lte, med fokus p\u00e5 mulig \u00f8yeskade. Han kom frem til at str\u00e5lingen fra en mobiltelefon utgjorde maksimalt 0,38 prosent av de internasjonale grenseverdiene som er satt for bl\u00e5tt lys (for \u00f8yeskade).\n\nTil Faktisk.no skriver John O'Hagan at han ikke kjenner til at eksponering for bl\u00e5tt lys over tid vil gi noen skader p\u00e5 huden:\n\n\u2013 Det gjelder b\u00e5de for lysstyrken fra en mobiltelefon, og for lysstyrken p\u00e5 himmelen.\n\nForskerne Ellen Bruzell og Terje Christensen har i forbindelse med denne faktasjekken utf\u00f8rt egne m\u00e5linger av styrken p\u00e5 det bl\u00e5 lyset fra ulike lyskilder hjemme. Her er resultatene:\n\nM\u00e5lingene viser alts\u00e5 at sola p\u00e5 en disete novemberdag avgir mange ganger s\u00e5 mye bl\u00e5tt lys som en mobiltelefon.\n\nFor \u00e5 sjekke en av de mest brukte mobiltelefonene i Norge, Iphone 6, har Ellen Bruzell brukt nettsiden Fluxometer.com. Her kan man selv se hvor mye lys ulike mobiltelefoner gir. Man kan ogs\u00e5 sammenligne med himmelen p\u00e5 ulike steder og tider av d\u00f8gnet.\n\nM\u00e5lingene viser at en Iphone 6 gir omtrent like mye bl\u00e5tt lys som Huawei-telefonen Bruzell og Christensen m\u00e5lte.\n\n\u2013 Det er noe variasjon mellom mobiltelefoner. Likevel er det er st\u00f8rre variasjon i lysstyrke fra den samme mobilskjermen, enn mellom skjermene fra de ulike mobiltelefonene, forklarer Bruzell.\n\nDet finnes flere eksempler p\u00e5 studier som har sett p\u00e5 potensiell tidlig aldring av huden grunnet bl\u00e5tt lys:\n\nI 2010 publiserte en gruppe nederlandske forskere en studie hvor det ikke ble funnet at bl\u00e5tt lys ga tidligere aldring av huden.\n\nI 2012 publiserte forskere ansatt i hudpleieselskapet Johnson & Johnson en artikkel hvor de hevdet at synlig lys kan gi noen av de samme skadelige effektene som UV-str\u00e5ler p\u00e5 huden.\n\nI tillegg har to ferske studier (1, 2) gjort av forskere ved Universitetet i Catania i Italia viser at bl\u00e5tt lys fra LED kan skade huden, og at ingredienser fra oliven kan hjelpe mot skader.\n\nEllen Bruzell er imidlertid skeptisk til de h\u00f8ye dosene lys som er brukt i studiene:\n\n\u2013 Det er snakk om sv\u00e6rt store lysdoser. Det tilsvarer en sammenhengende eksponering fra en lyssterk mobiltelefon i 20-200 dager.\n\nBruzell forteller at det ikke er uvanlig at forskere bruker h\u00f8ye doser i laboratorieforskning:\n\n\u2013 For \u00e5 kunne studere effekten m\u00e5 man ofte ha h\u00f8y nok dose i fors\u00f8kene. Men s\u00e5 gjelder det \u00e5 holde tunga rett i munnen n\u00e5r man skal trekke slutninger til menneskelig eksponering og hvilken betydning det har, sier Bruzell.\n\nTar ikke for seg skader p\u00e5 mennesker\n\nIf\u00f8lge Bruzell egner in vitro-unders\u00f8kelser, eller laboratorieunders\u00f8kelser, seg bare til \u00e5 si noe om biologiske sammenhenger, men ikke n\u00f8dvendigvis noe om skader p\u00e5 mennesker:\n\n\u2013 De kan for eksempel fortelle oss hvordan mekanismene for en skade er, men ikke hvordan dette direkte vil skje hos mennesker. Det er avhengig av blant annet hvordan man blir utsatt for lyset, og hvor lenge.\n\nBruzell p\u00e5peker at man aldri f\u00e5r full oversikt over et tema ved \u00e5 finne enkeltst\u00e5ende forskningsartikler.\n\n\u2013 Det er ikke slik vitenskapskomiteene g\u00e5r gjennom forskning for \u00e5 finne ut om noe har en helseeffekt. Da m\u00e5 man gj\u00f8re systematiske litteraturs\u00f8k og vurdere mange forhold, spesielt kvaliteten p\u00e5 artiklene, forklarer Bruzell.\n\n\u2013 Studier der industri betaler for hele eller deler av unders\u00f8kelsen, eller det er \u00abconflict of interest\u00bb, vil som oftest bli vurdert som mindre betydningsfulle fordi det er stor sannsynlighet for at forskerne blir p\u00e5virket.\n\nI et systematisk litteraturs\u00f8k vil man ogs\u00e5 f\u00e5 med artiklene som viser negative funn, og som ikke f\u00e5r like mye oppmerksomhet som der det er tilsynelatende spennende effekter.\n\nDet er nettopp en slik gjennomgang forskerne bak den tidligere nevnte EU-rapporten har gjort. Den viste alts\u00e5 at alt lys kan for\u00e5rsake aldring av huden, men at det ikke er noe som tyder p\u00e5 at bl\u00e5tt lys fra mobil- eller pc-skjermer skader huden, slik UVA og UVB-str\u00e5ler i sollyset kan gj\u00f8re.", "lang": "no"}