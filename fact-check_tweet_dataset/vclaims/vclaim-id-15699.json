{"title": "Per Radio Radicale, circa 290 milioni dal 1994", "subtitle": "", "author": "pagellapolitica.it", "date": null, "vclaim_id": "vclaim-id-15699", "url": "https://pagellapolitica.it/dichiarazioni/8261/per-radio-radicale-circa-290-milioni-dal-1994", "vclaim": "La prima \u00e8 il contributo pubblico all\u2019editoria, percepito dall\u2019emittente dal 1990 al 2012 in quanto \u00aborgano di un partito politico\u00bb (la Lista Marco Pannella), per effetto legge 250/1990. Dal 2013 i contributi pubblici sono stati ricevuti come impresa radiofonica privata \u00abche abbia svolto attivit\u00e0 di informazione di interesse generale\u00bb (legge 230/1990). La seconda fonte di finanziamento \u00e8 la convenzione per la trasmissione delle sedute parlamentari \u00abstipulata ai sensi dell\u2019articolo 9 del decreto legge 602/1994\u00bb.\n\nIniziamo dalla prima fonte di finanziamento, cio\u00e8 i contributi pubblici. Secondo quanto riporta il Dipartimento per l\u2019Informazione e l\u2019Editoria, Radio Radicale ha ricevuto circa 4 milioni all\u2019anno dal 2003 al 2018, per un totale di 60 milioni di euro in 15 anni. Sul sito non sono per\u00f2 pubblicati i dati antecedenti al 2003. \n\n\n\nAbbiamo quindi contattato direttamente l\u2019ufficio stampa del sottosegretario Crimi. Stando alle informazioni fornite a , l\u2019emittente ha ricevuto 8 miliardi di lire all\u2019anno dal 1990 al 2000, convertiti in 4 milioni di euro annui dal 2001. Questo significherebbe, approssimativamente, un totale di 28 milioni di euro dal 1994 al 2003.\n\nC\u2019\u00e8 poi la seconda fonte di finanziamento. Dal 1994, Radio Radicale ha una convenzione con il Ministero dello Sviluppo economico (al tempo Ministero delle Poste e delle Telecomunicazioni) per la trasmissione delle sedute parlamentari. L'accordo era nato dal decreto-legge n. 602 del 28 ottobre 1994, che prevedeva una \u00abconvenzione di durata triennale con un concessionario per la radiodiffusione sonora in ambito nazionale\u00bb dei lavori delle Camere.\n\nPer effetto di numerosi rinvii avvenuti per trienni, bienni e infine singole annualit\u00e0, finanziaria dopo finanziaria, la convenzione \u00e8 ancora attiva oggi. Nel dossier della legge di Bilancio 2018, l\u2019ultima in cui la convenzione sia stata prorogata senza riduzioni di importo, vengono infatti elencati gli stanziamenti degli anni precedenti.\n\nLa legge finanziaria per il 2001 (art. 145, comma 20) ha stanziato 15 miliardi di lire per ciascuno degli anni 2001, 2002 e 2003 per la proroga. Nel 2004 (art. 4, comma 7) sono invece stati programmati 8,5 milioni di euro annui per il 2004, 2005, 2006. Nel 2007 (art.1, comma 1.242) il rinnovo della convenzione ha previsto la spesa di 10 milioni di euro annui fino al 2009.\n\nA partire dal 2010 le proroghe sono state fatte di anno in anno, sempre con un importo di 10 milioni di euro. Nello specifico, se guardiamo al periodo pi\u00f9 recente, la legge di Stabilit\u00e0 per il 2016 (art. 1, comma 177) ha autorizzato la spesa di 10 milioni di euro per quell\u2019anno, cos\u00ec come la legge n. 19 del 27 febbraio 2017 (art. 6, comma 2) per l\u2019anno successivo. L\u2019ultima proroga era appunto contenuta nella legge di Bilancio per il 2018 (art. 1, comma 689), che per l\u2019anno scorso ha previsto la spesa di 10 milioni di euro.\n\nNelle ultime settimane si \u00e8 molto discusso delle due fonti di finanziamento di Radio Radicale perch\u00e9 l\u2019emittente sta per perderle entrambe. La legge di Bilancio per il 2019 (art. 1, comma 810) ha infatti stabilito che i fondi pubblici all\u2019editoria per alcune specifiche categorie, fra cui quella in cui rientra Radio Radicale, siano gradualmente ridotti fino al definitivo azzeramento nel 2022.\n\nDal 2007 al 2018, l\u2019emittente ha ricevuto circa 10 milioni di euro per effetto della convenzione con il Ministero dello Sviluppo economico per la trasmissione delle sedute parlamentari e 4 milioni di euro l\u2019anno dal fondo per l\u2019editoria. \u00c8 dunque corretto parlare di 14 milioni di euro di fondi statali all\u2019anno.\n\nPi\u00f9 complesso \u00e8 il calcolo totale ampliando agli ultimi 24 anni. Dal 1994 al 2018 alla Radio sono stati corrisposti, approssimativamente, 88 milioni di euro dal fondo per l\u2019editoria, prima come organo di un partito politico, poi per la sua attivit\u00e0 di informazione di \u00abinteresse generale\u00bb. La convenzione per la trasmissione delle sedute parlamentari \u00e8 invece valsa all\u2019emittente poco pi\u00f9 di 200 milioni di euro. Il totale, quindi, ammonterebbe quindi a circa 290 milioni di euro dal 1994 al 2018. Vito Crimi, che aveva parlato di \u00aboltre 200 milioni di euro\u00bb di contributi pubblici, merita un \u201cVero\u201d.", "lang": "it"}