{"title": "Ile polskich firm og\u0142osi\u0142o niewyp\u0142acalno\u015b\u0107 w pierwszych 9 miesi\u0105cach 2019 r.?", "subtitle": "Ile polskich firm og\u0142osi\u0142o niewyp\u0142acalno\u015b\u0107 w pierwszych 9 miesi\u0105cach 2019 r.? Sprawdzamy wypowied\u017a Micha\u0142a Jarosa z posiedzenia Sejmu.", "author": "demagog.org.pl", "date": null, "vclaim_id": "vclaim-id-44460", "url": "https://demagog.org.pl/wypowiedzi/ile-polskich-firm-oglosilo-niewyplacalnosc-w-pierwszych-9-miesiacach-2019-r/", "vclaim": "Ile polskich firm og\u0142osi\u0142o niewyp\u0142acalno\u015b\u0107 w pierwszych dziewi\u0119ciu miesi\u0105cach 2019 roku?\n\nZgodnie z danymi raportu Euler Hermes w przedziale od stycznia do wrze\u015bnia 2018 roku 723 polskie firmy og\u0142osi\u0142y upad\u0142o\u015b\u0107, a w analogicznym okresie roku 2019 by\u0142o to 757 firm. Wypowied\u017a Micha\u0142a Jarosa uznajemy zatem za prawdziw\u0105.\n\nGrupa ubezpieczeniowo-finansowa Euler Hermes zajmuje si\u0119 m.in. opracowywaniem danych dotycz\u0105cych upadaj\u0105cych przedsi\u0119biorstw. S\u0105 to firmy niezdolne do uregulowania swoich zobowi\u0105za\u0144 finansowych, wskutek czego albo ich maj\u0105tek zostaje wyprzedany przez syndyka, albo znajduj\u0105 si\u0119 one w stanie tzw. upad\u0142o\u015bci uk\u0142adowej, w kt\u00f3rej strony zawieraj\u0105 porozumienie maj\u0105ce na celu doprowadzenie do sp\u0142aty nale\u017cno\u015bci wierzycielom. Euler Hermes publikuje corocznie dane dotycz\u0105ce liczby firm, kt\u00f3re og\u0142osi\u0142y swoj\u0105 upad\u0142o\u015b\u0107 w trakcie trzech pierwszych kwarta\u0142\u00f3w danego roku. Przedstawiane statystyki pochodz\u0105 z Monitor\u00f3w S\u0105dowych i Gospodarczych.\n\nNajnowszy raport ukaza\u0142 si\u0119 21 pa\u017adziernika 2019 roku. Wynika z niego, \u017ce liczba firm, kt\u00f3re og\u0142aszaj\u0105 upad\u0142o\u015b\u0107 od roku 2016 stale ro\u015bnie. W trzech kwarta\u0142ach 2017 roku upad\u0142y 673 firmy. W analogicznym okresie 2018 roku by\u0142y to 723 przedsi\u0119biorstwa (wzrost o ok. 7 procent). W roku ubieg\u0142ym natomiast nast\u0105pi\u0142 wzrost o ok. 5 procent, co prze\u0142o\u017cy\u0142o si\u0119 na 757 firm, kt\u00f3re og\u0142osi\u0142y niewyp\u0142acalno\u015b\u0107. Zatrudnia\u0142y one ponad 25 tysi\u0119cy os\u00f3b oraz generowa\u0142y sumarycznie obr\u00f3t ponad 14 mld z\u0142otych.", "lang": "pl"}