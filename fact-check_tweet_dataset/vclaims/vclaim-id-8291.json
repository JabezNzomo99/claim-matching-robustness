{"title": "E' fuorviante dire che non ci sono stati tagli sulla Sanit\u00e0", "subtitle": "", "author": "pagellapolitica.it", "date": null, "vclaim_id": "vclaim-id-8291", "url": "https://pagellapolitica.it/dichiarazioni/6616/e-fuorviante-dire-che-non-ci-sono-stati-tagli-sulla-sanita", "vclaim": "Non sono di questo parere quasi tutti gli attori coinvolti, fuorch\u00e8 i rappresentanti del governo. In disaccordo si sono espressi medici, Regioni e pazienti. L'attuale disputa verte su quanto lo Stato sta decidendo di assegnare (tramite Legge di stabilit\u00e0 ad esempio, o attraversi i vari Patti per la Salute) come copertura della spesa sanitaria*. Vediamo quindi se queste assegnazioni stanno aumentando o diminuendo.\n\nLo scorso luglio Ministero e Regioni hanno raggiunto un\u2019intesa sui trasferimenti statali agli enti regionali. Tale intesa contiene una riduzione al fondo salute pari a 2.352 milioni nel 2015, valida anche per il 2016. Alla lettera G del documento si legge infatti che, a seguito dei tagli, le risorse per il Servizio Sanitario Nazionale per l\u2019anno 2015 sono pari a 109,7 miliardi e per il 2016 pari a 113,1 miliardi. L\u2019immagine riporta il dettaglio delle misure:\n\nL\u2019accordo delle Regioni a questi tagli fu rilasciato anche in seguito alla condizione per cui, per il 2016, non venissero messi in discussione i 113 miliardi per il Fondo Sanitario Nazionale (e gi\u00e0 si trattava di una riduzione visto che il Patto della Salute, art. 1, prevedeva 115,4 miliardi per il 2016). Come espresso da Sergio Chiamparino - presidente della Regione Piemonte e della Conferenza delle Regioni e Province Autonome - a seguito dell\u2019intesa di luglio: \u201cIl punto politicamente rilevante e sensibile \u00e8 che quest\u2019anno abbiamo fatto buon viso a cattivo gioco, abbiamo accettato questo sacrificio per la Sanit\u00e0 per\u00f2 ponendo come condizione che per il 2016 venga mantenuto, nel modo pi\u00f9 assoluto, l\u2019impegno di portare il fondo a circa 113 miliardi previsto nel piano pluriennale, per questo lo abbiamo voluto inserire nell\u2019Intesa\u201d.\n\nCerto, passare da 110 a 111 miliardi \u00e8 un aumento, ma se si considera che i fondi preventivati per l\u2019anno prossimo sarebbero dovuti essere 113 la conclusione a cui si giunge \u00e8 diversa. Va inoltre considerato che si era gi\u00e0 proceduto a dei tagli per il 2016 (originariamente il fondo era stato fissato a 115,4 miliardi). Se da un lato consideriamo il comprensibile \"gioco delle parti\" - e soprattutto che molta acqua deve ancora passare sotto i ponti prima che si arrivi alla Legge di Stabilit\u00e0 di fine anno - resta vero che le Regioni avevano concordato tagli per quest\u2019anno e per il prossimo, e che il governo ne ha previsti di aggiuntivi. \"Pinocchio andante\".\n\n* Il finanziamento per la Sanit\u00e0 va distinto in assegnazioni o finanziamento a cui lo Stato decide di concorrere (tema di questa dichiarazione) e ricavi propri del Servizio Sanitario Nazionale. Le Regioni, a seguito di un taglio di assegnazioni da parte dello Stato, possono decidere di compensare con entrate proprie e maggiorazioni fiscali. Di conseguenza pu\u00f2 darsi che ad un taglio delle assegnazioni non corrisponda una diminuzione dei ricavi, ma uno spostamento da assegnazioni ad altre fonti (ad esempio un incremento dei ticket). I dati di consuntivo illustrati nel rapporto Oasi del 2014 sulla Sanit\u00e0 in Italia mostrano che nel 2013 la spesa sanitaria pubblica ha avuto una contrazione pari a -1,2% (dati di pre-consuntivo). \"Complessivamente,\" si legge nel rapporto \"ci\u00f2 significa che si \u00e8 riusciti contemporaneamente a bloccare la \u00abfisiologica\u00bb dinamica espansiva della spesa e a rientrare in parte dai disavanzi precedentemente accumulati, allineandosi alla limitata capacit\u00e0 di spesa dello Stato, generata dalle difficolt\u00e0 della finanza pubblica e dalla crisi socio-economica. Questo risultato, inoltre, \u00e8 stato ottenuto nonostante l\u2019oggettivo peggioramento del quadro epidemiologico [che pu\u00f2 anche essere connesso al calo della spesa ndr], l\u2019aumento delle forme di deprivazione socio-economica e la crescita tecnologica, determinanti che vengono sempre citate per spiegare l\u2019ineluttabile aumento della spesa sanitaria\". Nel 2014 continua il trend di stabilizzazione, con un leggero rialzo (0,89% secondo la Corte dei Conti) seppur al di sotto del tasso di variazione del Pil nominale.", "lang": "it"}