{"title": "Euro o non euro: chi cresce di pi\u00f9?", "subtitle": "", "author": "pagellapolitica.it", "date": null, "vclaim_id": "vclaim-id-5174", "url": "https://pagellapolitica.it/dichiarazioni/5984/euro-o-non-euro-chi-cresce-di-piu", "vclaim": "\"Dicono i dati empirici che [la moneta unica] ha impoverito tutti le nazioni che stavano all'interno della zona euro [...] Tutte le nazioni che stanno all'interno della zona euro sono in questi anni cresciute meno di quelle che stavano al di fuori della zona euro, eccezion fatta per la Germania\". (MIn. 01:11:08)\n\nOspite a Ballar\u00f2, Giorgia Meloni torna a sparare a zero sulla moneta unica, uno dei suoi tanti cavalli di battaglia. La leader di Fratelli d'Italia/An afferma che tutte le economie che hanno adottato l'euro sarebbero cresciute meno di quelle che hanno mantenuto la propria moneta. Meloni non opera alcun distinguo, non specifica economie grandi o piccole, non fa una questione di medie. E' assoluta e . E cos\u00ec come fu circa un anno fa, il verdetto non pu\u00f2 essere che negativo.\n\nPer analizzare la dichiarazione di Meloni usiamo i dati sul Pil pro capite dell'Eurostat e del Fondo Monetario Internazionale. Facendo 100 il loro valore nel 1999 (anno di introduzione della moneta unica come valuta contabile - si vedano qui i nostri calcoli), vediamo quali economie sono cresciute di pi\u00f9 e quali di meno nei 15 anni successivi. E' immediatamente evidente che solo un Paese ha un Pil pro capite inferiore al livello del 1999: l'Italia. Tutte le altre sono oggi pi\u00f9 ricche di quanto non fossero nel 1999, euro o non euro (persino la Grecia!)\n\nVediamo se \u00e8 vera la seconda parte della dichiarazione di Meloni, ovvero che \"tutte le nazioni che stanno all'interno della zona euro sono [...] cresciute meno di quelle che stavano al di fuori\". In realt\u00e0, come si pu\u00f2 vedere nel grafico elaborato dai dati sopracitati, delle 5 economie attualmente nell'Ue cresciute di pi\u00f9 dal 1999, 3 hanno l'euro (i Paesi Baltici) e due non ce l'hanno (Bulgaria e Romania). Le ultime quattro economie in classifica sono tutte in eurolandia - Cipro, Portogallo, Grecia e Italia - ma la quint'ultima \u00e8 la Danimarca che l'euro non l'ha adottato. Per citare qualche altro esempio non possiamo dimenticare l'Irlanda, che con l'euro \u00e8 cresciuta pi\u00f9 del Regno Unito con la sua sterlina; oppure la Slovacchia e la Slovenia che hanno registrato un miglioramento rispetto alla Svezia che ha la corona.\n\nCi\u00f2 non toglie che in termini aggregati l'Eurozona sia cresciuta meno dei Paesi che non hanno abbracciato la moneta unica e guardando il grafico se ne comprende anche il perch\u00e9: la maggior parte delle economie con l'euro cresciute tanto sono tra le pi\u00f9 piccole. Tuttavia Meloni non distingue tra Stati grandi e piccoli, anzi ci fornisce un'analisi piuttosto categorica: secondo lei nessuna economia con l'euro ha avuto un avanzamento rispetto a quelle senza euro. E i dati non possono che smentirla.\n\nCome se non bastasse, l'eccezione che fa Meloni non \u00e8 tanto eccezionale. Sono ben sei le economie con l'euro progredite pi\u00f9 della Germania. Sicuramente il Paese tedesco \u00e8 andato meglio delle altre grandi economie dell'Eurozona (Francia, Spagna, Italia); ma Meloni non ha aggiunto questo tipo di precisazione.\n\nNon \u00e8 vero che la moneta unica ha in termini assoluti, visto che il Pil pro capite \u00e8 pi\u00f9 alto di quello del 1999 in tutte le economie dell'Eurozona - eccezion fatta per l'Italia. E' inoltre falso asserire che tutte le economie con l'euro (tranne la Germania) sono cresciute meno di quelle senza. Meloni avrebbe potuto argomentare in modo pi\u00f9 dettagliato e distinguere, per esempio, le economie pi\u00f9 grandi da quelle pi\u00f9 piccole, oppure dire che l'Eurozona in media \u00e8 cresciuta meno dell'aggregato dei Paesi extra-Eurozona. Ma non lo ha fatto. Ci sono Paesi con l'euro la cui economia ha avuto un notevole miglioramento (i Baltici, la Slovacchia, l'Irlanda) e altri che senza l'euro hanno registrato una minore crescita (in particolare la Danimarca). Nel dire utte le nazioni che stanno all'interno della zona euro sono in questi anni cresciute meno di quelle che stavano al di fuori della zona euro\" Meloni travisa la realt\u00e0 e si fa portatrice di un messaggio sbagliato, di una \"Panzana pazzesca\".", "lang": "it"}