{"title": "Jo, det store flertallet av verdens klimaforskere er enige om at mennesket p\u00e5virker klimaet", "subtitle": "At 66 prosent ikke har konkludert, betyr ikke at de ikke kan konkludere", "author": "www.faktisk.no", "date": null, "vclaim_id": "vclaim-id-14317", "url": "https://www.faktisk.no/faktasjekker/gK2/jo-det-store-flertallet-av-verdens-klimaforskere-er-enige-om-at-mennesket-pavirker-klimaet", "vclaim": "I en artikkel publisert p\u00e5 det alternative nettstedet Resett kunne man 22. mars lese en artikkel med denne tittelen:\n\nI artikkelen angripes p\u00e5standen om at 97 prosent av verdens klimaforskere er enige om at klimaendringene vi opplever p\u00e5 kloden er p\u00e5virket av menneskelig aktivitet.\n\nDet er redakt\u00f8r Helge Lur\u00e5s i Resett som har skrevet artikkelen.\n\nLur\u00e5s viser tidlig i artikkelen til et Facebook-innlegg skrevet av Kjell Erik Eilertsen, tidligere forvalter og journalist som n\u00e5 jobber i oljebransjen. Der st\u00e5r det:\n\nDisse formuleringer blir i sin helhet sitert p\u00e5 nettstedet Resett.\n\nEr det riktig, som Eilertsen og Lur\u00e5s skriver, at 66 prosent av verdens klimaforskere ikke vil konkludere i sp\u00f8rsm\u00e5let om menneskeskapte klimaendringer?\n\nResett-artikkelen har f\u00e5tt over 2700 reaksjoner p\u00e5 sosiale medier. Artikkelen ble publisert omtrent samtidig som at 36 000 skoleungdommer, if\u00f8lge NTB, deltok i streik for klimaet.\n\nFaktisk.no har f\u00e5tt tips fra flere lesere, som lurer p\u00e5 om p\u00e5standene i artikkelen stemmer.\n\nI Facebook-innlegget viser Eilertsen til geografiprofessor Johannes Kr\u00fcger ved K\u00f8benhavns universitet. Han har skrevet brev til Danmarks statsminister om hvorfor han mener politikken ikke b\u00f8r baseres p\u00e5 FNs klimapanels konklusjoner og anbefalinger. Eilertsen siterer blant annet dette fra Kr\u00fcgers brev:\n\nKr\u00fcger tar utgangspunkt i en forskningsrapport fra 2013 der f\u00f8rsteforfatter er John Cook ved Universitetet i Queensland, Australia.\n\nRapporten er en metaanalyse, alts\u00e5 sammenstilling av annen forskning. Cook og hans kollegaer analyserte 11 944 forskningsrapporter om klima. Av disse var det 4014 rapporter der det ble uttrykt et standpunkt om hvorvidt klimaendringer er menneskeskapte. Cook tok utgangspunkt i disse og la de resterende 7930 til side.\n\nBlant de 4014 publiserte forskningsartiklene om klima, var det 97 prosent som konkluderte med at menneskelig aktivitet p\u00e5virket klimaet. Dette tallet ble bekreftet ved en sp\u00f8rreunders\u00f8kelse blant forskerne.\n\nLur\u00e5s og Eilertsen fester seg ved de 7930 rapportene der det ikke uttrykkes noen mening . De skriver at 66 prosent av klimaforskerne ikke konkluderer med om klimaendringene er menneskeskapt eller ikke\n\nI Cook-rapporten er denne m\u00e5ten \u00e5 telle p\u00e5 sammenliknet med det \u00e5 si at geologer avviser etablerte sannheter om platedrift siden de ikke eksplisitt uttrykker at jordas kontinenter beveger seg p\u00e5 denne m\u00e5ten. Teorien om platedrift er allment akseptert geologisk vitenskap, slik at den ikke n\u00f8dvendigvis gjentas i all publisert geologisk forskning.\n\nKonklusjonen til Cook og hans kollegaer er at menneskeskapte globale klimaendringer avvises i et lavt antall publiserte vitenskapelige artikler - rundt to prosent.\n\nN\u00e5r Faktisk tar kontakt, viser Helge Lur\u00e5s i Resett til Facebook-innlegget til Eilertsen, og skriver at Resett har Eilertsens godkjennelse til \u00e5 sitere fra innlegget.\n\nEilertsen skriver at Resett m\u00e5 svare for sin framstilling av innlegget. For egen del viser han ogs\u00e5 til en rapport fra britiske Global Warming Policy Foundation (GWPF), forfattet av Andrew Montford. Der st\u00e5r det at Cook-rapportens metodikk er ensidig, og at den bare beskriver enighet om selvf\u00f8lgeligheter.\n\nMontford er regnskapsf\u00f8rer med bachelorgrad i kjemi. Han har ikke publisert en eneste fagfellevurdert vitenskapelig artikkel. Derimot er han en kjent klimaskeptiker, blogger og forfatter av boken \u00abThe Hockey Stick Illusion\u00bb om \u00abden korrupte vitenskapen\u00bb.\n\nGWPF ble i 2009 etablert som en veldedig stiftelse av den klimaskeptiske britiske politikeren Nigel Lawson. I 2015 ble de gransket av det britiske tilsynet for veldedige stiftelser. De konkluderte med at GWPF ikke drev uavhengig informasjon egnet til undervisning, men agiterte politisk. Organisasjonen ble etter dette splittet opp.\n\nDen globale enigheten blant ledende vitenskapelige milj\u00f8er kommer fram i flere andre sammenhenger enn Cooks forskning. Enigheten ble klart uttrykt allerede i 2005 da de vitenskapelige akademiene i Brasil, Canada, Kina, Frankrike, Tyskland, India, Italia, Japan, Russland, Storbrittania og USA i fellesskap uttalte:\n\nGuvern\u00f8ren i California har en liste over 198 ledende vitenskapelige organisasjoner fra hele verden som mener at klimaendringer skyldes menneskelig aktivitet.\n\nNASA har laget denne oversikten over amerikanske vitenskapsmilj\u00f8er som st\u00f8tter opp under menneskeskapte klimaendringer. De skriver:\n\nNTNU-professor Asgeir Tomasgard leder Senter for b\u00e6rekraftige energistudier. Han viser til at det er FNs klimapanel (IPCC) som er den vitenskapelige autoriteten p\u00e5 klimaforskning.\n\n\u2013 De g\u00e5r kritisk inn i alt som publiseres. De kj\u00f8rer helt \u00e5pne prosesser med kvalitetssikring p\u00e5 et niv\u00e5 som vi aldri f\u00f8r har sett. Jeg kan ikke forst\u00e5, basert p\u00e5 det arbeidet de gj\u00f8r, at det skal v\u00e6re noe tvil om at klimaendringene er p\u00e5virket av menneskelig aktivitet, sier han til Faktisk.no.\n\nBiologi-professor Nils Christian Stenseth ved Universitetet i Oslo er en av Norges fremste vitenskapsmenn. Han er medforfatter i et p\u00e5g\u00e5ende arbeid for \u00e5 legge fram en ny IPCC-rapport om status for verdens klimaforskning.\n\n\u2013 Den store majoriteten av forskere som jobber med klimaendringer er av den oppfatningen at mennesker spiller en vesentlig rolle. Om det er akkurat 97 prosent er umulig \u00e5 si, men et slikt tall overrasker meg ikke, sier han til Faktisk.no.\n\nHan viser til at det blant solforskere er noe uenighet.\n\n\u2013 Det er en gruppe solforskere som mener det er endringer i solaktivitet som bidrar mest, men det blir stadig f\u00e6rre av dem. Solaktivitet kan bidra, for det er mange ting som p\u00e5virker klimaet. Men det er ikke tvil om at menneskelig aktivitet er en viktig, og kanskje den viktigste faktoren i \u00e5 endre klimaet.\n\nHan peker p\u00e5 at dette ikke lenger er et sp\u00f8rsm\u00e5l om hva en mener, siden enigheten er s\u00e5 stor.\n\n\u2013 Dette er ikke bare min mening, men en mening som deles av alle de ledende forskningsmilj\u00f8ene i for eksempel USA og Frankrike, der jeg selv er medlem av de vitenskapelige akademiene, sier han.\n\nEn sp\u00f8rreunders\u00f8kelse fra 2016 blant 1868 vitenskapsmenn viste at det blant de med med minst ti fagfellevurderte vitenskapelige publiseringer er 90 prosents enighet om at menneskeskapte klimagassutslipp er den viktigste driveren for klimaendringene.\n\nDet er stor enighet i det vitenskapelige milj\u00f8et om at klimaendringene vi opplever p\u00e5 jorda er p\u00e5virket av menneskelig aktivitet.\n\nDet er alts\u00e5 helt feil at 66 prosent av verdens klimaforskere ikke konkluderer om dette.\n\nTallet kommer fra en metastudie der 66 prosent av rapportene ikke ble vurdert, siden det i disse rapportene ikke ble klart uttrykt noen mening om hvorvidt menneskelig aktivitet p\u00e5virker klimaet.\n\nAt rapportene ikke spesifikt uttrykker et st\u00e5sted om dette betyr ikke at forfatterne ikke vil konkludere i sp\u00f8rsm\u00e5let.", "lang": "no"}