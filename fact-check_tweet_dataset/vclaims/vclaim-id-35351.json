{"title": "No, con i governi di centrosinistra non sono diminuiti \u00abtutti i reati\u00bb", "subtitle": "", "author": "pagellapolitica.it", "date": null, "vclaim_id": "vclaim-id-35351", "url": "https://pagellapolitica.it/dichiarazioni/8522/no-con-i-governi-di-centrosinistra-non-sono-diminuiti-tutti-i-reati", "vclaim": "Tra il 2013 e il 2017, gli omicidi volontari sono passati da 502 a 368 (-26,7 per cento); i tentati omicidi da 1.222 a 1.098 (-10,1 per cento); le lesioni dolose da 66.317 a 64.814 (-2,3 per cento); i sequestri di persona da 1.353 a 1.039 (-23,2 per cento); i reati di sfruttamento e favoreggiamento della prostituzione da 1.170 a 763 (-34,8 per cento).\n\nAnche i furti e le rapine sono calati, passando rispettivamente da 1.554.777 a 1.265.678 (-18,6 per cento) e da 43.754 a 30.564 (-30,1 per cento), come anche i reati denunciati per associazione per delinquere (-22,8 per cento, da 792 a 611) e quelli ricettazione (-20,8 per cento, da 25.275 a 20.022).\n\nCi sono per\u00f2 delle categorie in cui i numeri sono saliti. Tra il 2013 e il 2017, le violenze sessuali sono infatti aumentate da 4.488 a 4.634 (+3,1 per cento), mentre le estorsioni sono passate da 6.884 a 8.496 (+19 per cento). Le truffe e le frodi informatiche hanno registrato un +14,3 per cento (da 140.614 a 164.157), mentre i delitti informatici un +11 per cento (da 9.421 a 10.856).\n\nRicapitolando: \u00e8 vero che tra il 2013 e il 2017, con i governi Letta, Renzi e Gentiloni, i delitti denunciati dalle forze di polizia all\u2019autorit\u00e0 giudiziaria sono scesi nel complesso del 16 per cento, con cali significativi in diverse importanti sottocategorie (omicidi, rapine, furti), ma alcuni reati hanno anche registrato degli aumenti.\n\nBisogna per\u00f2 sottolineare, come abbiamo pi\u00f9 volte scritto in passato, che quando si parla degli effetti delle politiche pubbliche \u2013 in questo caso quelle relative alla sicurezza \u2013 correlazione non significa causazione. In sostanza, i numeri visti sopra danno una fotografia di quanto \u00e8 successo in Italia tra il 2013 e il 2017, ma di per s\u00e9 non possono dire \u2013 come lascia intendere Fiano \u2013 che il merito (o il demerito) sia di chi ha governato e delle misure approvate.\n\nDa un lato, \u00e8 vero che tra il 2013 e il 2017 (con i governi Letta, Renzi e Gentiloni) il numero totale dei delitti denunciati dalle forze di polizia all\u2019autorit\u00e0 giudiziaria \u00e8 sceso del 16 per cento; dall\u2019altro \u00e8 anche vero che nonostante la diminuzione della maggior parte delle sottocategorie di reato (dagli omicidi volontari ai tentati omicidi, passando per i furti e le rapine), alcune hanno registrato numeri in crescita (come quelli relativi alle violenze sessuali e alle estorsioni).\n\nInoltre \u00e8 semplicistico interpretare una correlazione tra la presenza al governo del centrosinistra e il calo dei reati con un legame di causa-effetto. Il calo \u2013 o l\u2019aumento \u2013 del numero dei reati pu\u00f2 infatti essere in parte spiegato dalle politiche intraprese dai governi tra il 2013 e dal 2017, ma anche da altri fattori, indipendenti dalle azioni dei vari esecutivi.", "lang": "it"}