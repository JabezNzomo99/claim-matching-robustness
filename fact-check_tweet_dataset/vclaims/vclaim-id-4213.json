{"title": "Nel 2018 l\u2019Italia spender\u00e0 5 miliardi di euro per l\u2019accoglienza?", "subtitle": "", "author": "pagellapolitica.it", "date": null, "vclaim_id": "vclaim-id-4213", "url": "https://pagellapolitica.it/dichiarazioni/8051/nel-2018-litalia-spendera-5-miliardi-di-euro-per-laccoglienza", "vclaim": "In un tweet del 29 aprile, il segretario della Lega Matteo Salvini ha scritto che nel 2018 la spesa per l\u2019accoglienza di migranti - che il politico definisce per\u00f2 \u201cfinti profughi\u201d - sar\u00e0 di 5 miliardi di euro. Nel post \u00e8 linkato un articolo del quotidiano , intitolato \u201cMigranti, spesa in aumento del 15,7% rispetto al 2017\u201d, che contiene alcuni dati sull\u2019accoglienza in Italia. Per rafforzare l\u2019effetto del suo commento, Salvini aggiunge le cifre che si ottengono dividendo il totale per i giorni e le ore che compongono un anno.\n\nA parte le cifre, molto del messaggio della frase di Salvini risiede in quel \u201cfinti profughi\u201d, che \u00e8 un giudizio molto netto sulla legittimit\u00e0 dei migranti che hanno raggiunto l\u2019Italia di restare nel nostro Paese. Ma concentriamoci per prima cosa sulle cifre. Si tratta di numeri corretti? Siamo andati a verificare.\n\nQuando parla di \u201ccifre ufficiali\u201d, Salvini fa riferimento al pi\u00f9 recente Documento di economia e finanza, meglio conosciuto nella sua forma abbreviata Def. Questo \u00e8 lo strumento principale con cui il governo italiano programma la finanza pubblica su base triennale, ma non ha valore di legge. Detta per\u00f2 le linee guida in termini di decreti e norme da approvare in tema di politica economica nei prossimi mesi.\n\nA proposito degli sbarchi avvenuti sulle coste italiane nel 2017, il documento riconosce il forte calo degli arrivi. Dalla seconda met\u00e0 dello scorso anno, infatti, c\u2019\u00e8 stata \u201cun\u2019inversione di tendenza nel numero degli arrivi\u201d. Rispetto al 2016, nel secondo semestre del 2017 gli sbarchi si sono ridotti del 67,7 per cento. Secondo il governo, questo \u00e8 merito delle nuove misure introdotte \u2013 attivazione di hotspot per l\u2019identificazione dei migranti, accordi con la Libia, introduzione del codice di condotta per l\u2019Ong \u2013, ma non mancano dubbi sull\u2019interpretazione di una questione cos\u00ec incerta e complessa.\n\nNello scenario costante, in cui i numeri degli sbarchi restano simili a quelli degli ultimi mesi, il Def prevede che la spesa per la gestione dei migranti nel 2018 sar\u00e0 di 4,648 miliardi di euro. Nello scenario di crescita, in cui si tiene conto delle flessibilit\u00e0 del fenomeno migratorio, le previsioni di spesa salgono a 5,047 miliardi di euro. Rispetto all\u2019anno scorso \u2013 in cui furono spesi 4,363 miliardi di euro al netto dei contributi Ue \u2013 si tratterebbe di un aumento tra lo 0,02 e lo 0,04 per cento di Pil.\n\nSul totale, si stima che il 18,9 per cento della spesa venga stanziato per il soccorso in mare (era il 17,9 per cento nel 2017); il 68,4 per cento per l\u2019accoglienza (68,6 per cento nel 2017); il 12,7 per cento per la sanit\u00e0 e l\u2019istruzione (13,5 per cento nel 2017). I contributi previsti dall\u2019Unione europea per la crisi migranti sono di circa 80 milioni di euro.\n\n\u00c8 per\u00f2 semplicistico sostenere che questi 5 miliardi servano per \u201cmantenere\u201d i migranti accolti in Italia: solo una parte, sebbene consistente, \u00e8 utilizzata per l\u2019accoglienza in senso stretto. Gran parte poi serve per rimborsare strutture e aziende coinvolte nell'accoglienza, che danno lavoro a molte persone.\n\nConsideriamo ora l\u2019espressione \u201cfinti profughi\u201d. Con essa, Salvini trasmette il messaggio che chi arriva in Italia sia in larghissima parte una persona che non \u00e8 \u201crealmente\u201d un profugo. Non c\u2019\u00e8 modo di verificare in senso stretto questa parte della dichiarazione di Salvini, anche perch\u00e9 dal punto di vista legale non esistono \u201cprofughi\u201d ma persone che hanno diritto a una forma di protezione internazionale (nel qual caso hanno lo status di )o di altro tipo.\n\nDopo aver ricevuto una richiesta di protezione internazionale, infatti, le commissioni che si occupano di asilo possono assegnare ai richiedenti tre forme di protezione, che permettono di risiedere legalmente nel Paese con diritti diversi a seconda del permesso riconosciuto. La prima forma di protezione internazionale \u00e8 l\u2019asilo politico, e assegna al richiedente, come dicevamo, lo status di . La seconda \u00e8 la protezione sussidiaria, mentre la terza \u2013 che per\u00f2 non \u00e8 una forma di protezione internazionale \u2013 si chiama protezione umanitaria.\n\nI dati ufficiali del ministero dell\u2019Interno dicono che nel 2017 i richiedenti asilo sono stati 130.119. Non tutte le richieste sono state esaminate: il totale si ferma a circa due terzi (81.527 casi). Lo status di rifugiato \u00e8 stato assegnato a 6.827 persone \u2013 l\u20198 per cento del totale delle richieste esaminate \u2013 in aumento del 3 per cento rispetto al 2016. La protezione sussidiaria \u00e8 stata assegnata a 6.880 richiedenti (8 per cento), mentre la protezione umanitaria a 20.166 (25 per cento). Infine, a 46.992 (58 per cento) \u00e8 stata negata una forma di protezione internazionale.\n\nDai dati sulle richieste d\u2019asilo, passiamo a quelli sui migranti presenti nelle strutture di accoglienza. Qui \u00e8 accolto chi \u00e8 in attesa di risposta \u2013 anche da prima del 2017 \u2013 e chi ha ricevuto un esito positivo ma non ha mezzi economici sufficienti per cavarsela in autonomia.\n\nI dati aggiornati al 3 aprile 2018 dicono che i migranti accolti sono 173.604. Di questi, 138.503 sono in strutture temporanee; 8.990 nei centri prima accoglienza; 25.657 negli Sprar e 453 negli hotspot.\n\nA grandi linee, se intorno al 60 per cento di questi migranti accolti non ricever\u00e0 l'asilo \u2013 come \u00e8 accaduto per chi ha avuto esaminata la domanda nel 2017 \u2013, si pu\u00f2 dire che pi\u00f9 o meno centomila migranti non avranno una forma di protezione. Dal totale andrebbero per\u00f2 tolti i migranti che hanno ricevuto protezione internazionale ma non sono autosufficienti, per cui \u00e8 probabile che il numero definitivo sia inferiore.\n\nNon \u00e8 possibile avere informazioni molto pi\u00f9 precise, in base ai dati pubblicamente disponibili. Alla complessit\u00e0 del sistema di accoglienza italiano corrisponde la difficolt\u00e0 di trovare statistiche sul numero di accolti, disaggregati sulla base dello status dei beneficiari. Il ministero dell\u2019Interno pubblica ogni giorno un cruscotto statistico \u201csull\u2019andamento degli arrivi e sulle presenze dei migranti nelle strutture d\u2019accoglienza\u201d. Ma a differenza di quanto dichiarato, questo documento non contiene pi\u00f9 i numeri sugli ospitati da aprile 2017. In questo modo, \u00e8 difficile per esempio stimare chi risiede negli Sprar sulla base dello status dei beneficiari, perch\u00e9 ancora richiedente asilo oppure rifugiato ma non economicamente indipendente.\n\nLe statistiche complete pi\u00f9 aggiornate sono del 23 gennaio 2017, ma questi numeri non aiutano a capire in quanti hanno gi\u00e0 avuto esito positivo per la domanda d'asilo e sono ancora nei centri di accoglienza straordinaria o in quanti richiedenti asilo sono invece nei centri di accoglienza secondaria, ossia gli Sprar.\n\nDati interessanti sugli Sprar sono contenuti nel Rapporto annuale 2017 di Unhcr. Nella sezione dedicata ai servizi offerti nel 2016 dai centri di accoglienza secondaria, risulta che oltre un terzo dei servizi \u00e8 stato erogato a richiedenti asilo \u2013 quindi in attesa di risposta; il 33,8 per cento a titolari di protezione umanitaria; il 16,9 per cento a titolari di protezione sussidiaria e l\u201911,3 per cento a rifugiati.\n\nMatteo Salvini cita correttamente la cifra di 5 miliardi di euro contenuta nel Def, ma dimentica due elementi importanti. Per prima cosa, si tratta della stima nello scenario in cui gli sbarchi aumentino. In secondo luogo, il totale non \u00e8 dedicato alla sola accoglienza, ma anche ad altre attivit\u00e0 come il soccorso in mare. Il leader della Lega definisce poi \u201cfinti profughi\u201d tutti quelli a cui non \u00e8 assegnato lo status di rifugiato, un\u2019espressione generica che contiene anche un chiaro giudizio di valore. Cos\u00ec facendo, comunque sia, esagera il numero di chi non riceve alcuna forma di protezione: tra coloro che sono all\u2019interno del sistema di accoglienza italiano si pu\u00f2 stimare che meno di centomila persone non avranno diritto a forme di protezione. Per la dichiarazione di Salvini, il verdetto \u00e8 \u201cN\u00ec\u201d.", "lang": "it"}