{"title": "Nei, rekordmange gigantiske brennmaneter inntar ikke norskekysten", "subtitle": "Havforskningsinstituttet har aldri noensinne f\u00e5tt rapporter om at portugisiske krigsskip har blitt registrert i norske farvann.", "author": "www.faktisk.no", "date": null, "vclaim_id": "vclaim-id-4137", "url": "https://www.faktisk.no/faktasjekker/PXv/nei-rekordmange-gigantiske-brennmaneter-inntar-ikke-norskekysten", "vclaim": "Dette skrev Kundeservice p\u00e5 Facebook og delte en artikkel fra Norsk Naturinformatikk. Kundeservice har i overkant av 8000 f\u00f8lgere, og Facebook-postene virker i stor grad \u00e5 v\u00e6re innrettet mot at flest mulig skal tagge vennene sine.\n\nArtikkelen vi skal se n\u00e6rmere p\u00e5 har tittelen \u00abRekordmange gigantiske brennmaneter inntar norskekysten i sommer\u00bb. I ingressen st\u00e5r det:\n\nI artikkelen st\u00e5r det ogs\u00e5 at flere tusen portugisiske krigsskip allerede er observert p\u00e5 norske og danske badestrender. Stemmer det at norskekysten er i ferd med \u00e5 bli invadert av denne fryktede maneten?\n\nArtikkelen om de portugisiske krigsskipene har blitt delt, likt og kommentert nesten 9000 ganger, if\u00f8lge Facebook-verkt\u00f8yet graph.facebook.com. Etter at artikkelen om manetene ble publisert, har Norsk Naturinformatikk publisert en ny artikkel som har f\u00e5tt enda flere delinger. Faktisk.no har f\u00e5tt flere tips om begge disse sakene.\n\nArtikkelen med tittelen \u00abEkstremt giftig veps observert i Norge\u00bb har blitt delt nesten 22 000 ganger. Faktisk.no har ikke faktasjekket denne artikkelen, men det er grunn til \u00e5 v\u00e6re kritisk til innholdet. Faktasjekk-nettstedet Snopes har sett n\u00e6rmere p\u00e5 maurvepsen med tilnavnet \u00abcow killer\u00bb.\n\nDet finnes ikke kontaktinformasjon p\u00e5 hjemmesiden til Norsk Naturinformatikk. Faktisk.no har ikke funnet ut hvem som st\u00e5r bak den ferske nettsiden, som omtaler seg selv som \u00abdin kilde til norsk natur og dyreliv\u00bb. Domenet ble registrert s\u00e5 sent som 23. april 2018, if\u00f8lge DomainTools.\n\nTilbake til de portugisiske krigsskipene. Faktisk.no kontakter ekspert p\u00e5 maneter og forsker ved Havforskningsinstituttet, Tone Falkenhaug.\n\n\u2013 Helt utrolig merkelige greier. Dette er f\u00f8rste gang jeg er borti falske nyheter om maneter, sier hun.\n\nHun opplyser til Faktisk.no at Havforskningsinstituttet ikke har f\u00e5tt noen rapporter om at portugisisk krigsskip er i ferd med \u00e5 innta norske badestrender:\n\n\u2013 Vi har ikke f\u00e5tt rapporter om at den arten over hodet er registrert i norske farvann. Ikke n\u00e5 og ikke tidligere, sier Falkenhaug.\n\n\u2013 Vi f\u00e5r nesten daglig rapporter fra folk som ferdes p\u00e5 sj\u00f8en som har observert maneter de synes er rare. Vi hadde helt sikkert visst om det hvis denne arten hadde blitt observert her.\n\nPortugisisk krigsskip eller Physalia physalis som den egentlig heter, er en flytende koloni av mange sm\u00e5 maneter, if\u00f8lge Store norske leksikon. En gassbl\u00e6re holder kolonien flytende, og tentaklene p\u00e5 undersiden kan bli mange meter lange. Der sitter de sv\u00e6rt giftige neslecellene, som kan drepe fisk og v\u00e6re sv\u00e6rt smertefulle for mennesker. I noen sv\u00e6rt f\u00e5 tilfeller har allergiske reaksjoner f\u00f8rt til at folk har d\u00f8dd.\n\nDisse manetene holder i f\u00f8rste rekke til i Middelhavet og langs kysten av Afrika. De beveger seg ikke selv, men \u00abseilet\u00bb p\u00e5 toppen gj\u00f8r at de driver med havstr\u00f8mmene. Etter det Falkenhaug vet, er kysten av Storbritannia det n\u00e6rmeste portugisiske krigsskip er observert Norge.\n\n\u2013 Det kan dukke opp uvanlige arter som f\u00f8lger med havstr\u00f8mmene, men for at de skal klare \u00e5 etablere seg, m\u00e5 de reprodusere seg og overleve. For subtropiske arter som dette, havtemperaturene langs norskekysten fortsatt for lave, sier hun.\n\n\u2013 S\u00e5 det er ingen grunn til \u00e5 holde seg p\u00e5 land i sommer?\n\n\u2013 Absolutt ikke. Skal man v\u00e6re bekymret for noe, m\u00e5 det v\u00e6re for vanlige brennmaneter, svarer Falkenhaug.\n\nI artikkelen er to \u00abeksperter\u00bb sitert: \u00abMarinebiolog Anette Lauritsen\u00bb og \u00abforsker Heidi Folkemo ved Marinebiologi-instiuttet\u00bb. If\u00f8lge Folkeregisteret er det flere som heter Anette Lauritsen i Norge, men Faktisk.no har ved hjelp av netts\u00f8k ikke klart \u00e5 finne en marinbiolog med dette navnet.\n\nHeidi Folkemo eksisterer ikke i Folkeregisteret, og det finnes ikke noe som heter Marinebiologi-instituttet. Tone Falkenhaug ved Havforskningsinstituttet har ikke h\u00f8rt om verken Anette Lauritsen eller Heidi Folkemo.\n\nDen frivillige organisasjonen Skepsis, som jobber for \u00e5 fremme forskning og kritisk tenkning til folk flest, advarer mot Norsk Naturinformatikk. Organisasjonen lister opp en rekke tegn p\u00e5 at dette er et useri\u00f8st nettsted:\n\u2022 Artiklene er d\u00e5rlig oversatt fra utenlandske artikler eller kopiert fra norske.\n\u2022 Forskerne som er \u00abintervjuet\u00bb finnes ikke.\n\u2022 Bildene er fra andre situasjoner enn artiklene gir inntrykk av. Vepsebildet er for eksempel ikke fra Norge.\n\u2022 Man finner ikke den samme informasjonen p\u00e5 andre nyhets- eller nettsteder.\n\u2022 Nettstedet har et merkelig navn, som samtidig antyder at det er noe offisielt/faglig.\n\u2022 Det er ikke oppgitt noen redakt\u00f8r.", "lang": "no"}