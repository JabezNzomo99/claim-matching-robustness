{"title": "Nei, KrF har ikke f\u00e5tt stoppet muligheten til tvillingabort", "subtitle": "Det vil fortsatt v\u00e6re mulig \u00e5 s\u00f8ke om tvillingabort etter uke 12.", "author": "www.faktisk.no", "date": null, "vclaim_id": "vclaim-id-12193", "url": "https://www.faktisk.no/faktasjekker/BJK/nei-krf-har-ikke-fatt-stoppet-muligheten-til-tvillingabort", "vclaim": "Etter lange og harde forhandlinger kunne H\u00f8yre, Frp, Venstre og KrF presentere sin nye regjeringsplattform 17. januar. Da hadde de blitt enige om flere vanskelige politiske saker, blant annet endringer i abortloven.\n\n\u00abEn regjeringsplattform KrF kan v\u00e6re stolt av\u00bb skrev KrF p\u00e5 hjemmesiden sin. Nykommeren i regjeringen lister opp hva de har f\u00e5tt gjennomslag for i forhandlingene, og omtaler enigheten om tvillingabort slik:\n\nOgs\u00e5 da regjeringsplattformen skulle presenteres p\u00e5 en pressekonferanse p\u00e5 Gardermoen, ble tvillingabort et tema. Nestleder i KrF, Kjell Ingolf Ropstad, sa at han var lei seg for at han ikke hadde f\u00e5tt gjennomslag for \u00e5 endre paragraf 2c i abortloven, men:\n\n22. januar ble Ropstad ble utnevnt til barne- og familieminister, og samme dag var han gjest i Debatten p\u00e5 NRK. Da han ble spurt om KrF sitt abort-gjennomslag i regjeringsplattformen, sa han:\n\nKrF hevder alts\u00e5 at de har f\u00e5tt gjennomslag for \u00e5 stoppe muligheten til tvillingabort. If\u00f8lge partiets nestleder fjerner n\u00e5 regjeringen adgangen til \u00e5 abortere ett friskt foster og beholde det andre i et tvillingsvangerskap.\n\nB\u00e5de i pressen og i kommentarfeltene har det oppst\u00e5tt forvirring om hva regjeringspartiene faktisk har blitt enige om. Blir det ikke lenger tillatt \u00e5 gjennomf\u00f8re tvillingabort, eller finnes det fortsatt en mulighet? Det skal vi se n\u00e6rmere p\u00e5 i denne faktasjekken.\n\nFaktisk.no har tidligere faktasjekket en abort-p\u00e5stand fra Kjell Ingolf Ropstad:\n\nF\u00f8rst skal vi se hva regjeringsplattformen, som har f\u00e5tt navnet Granavolden-plattformen, sier om tvillingabort:\n\nRegjeringen \u00f8nsker alts\u00e5 \u00e5 fjerne muligheten for fosterreduksjon f\u00f8r grensen for selvbestemt abort. Det inneb\u00e6rer at kvinner som er gravide med flerlinger, ikke lenger selv skal kunne bestemme at de vil ta bort et friskt foster.\n\nI Norge har vi selvbestemt abort fram til utgangen av 12. svangerskapsuke. Det er mulig \u00e5 ta abort etter uke 12 ogs\u00e5, men da m\u00e5 kvinnen s\u00f8ke en nemnd om \u00e5 f\u00e5 avbryte svangerskapet. 90 prosent av dem som s\u00f8ker om abort i nemnd, f\u00e5r s\u00f8knaden innvilget.\n\nRegjeringsplattformen sier ingenting om fosterreduksjon etter grensen for selvbestemt abort, men fastsl\u00e5r at det ikke skal skje andre endringer i abortloven. Dermed \u00e5pner loven for at tvillingabort kan gjennomf\u00f8res hvis en abortnemnd har gitt sin tilslutning til det.\n\nKjell Ingolf Ropstad sier at regjeringen \u00abfjerner adgangen til \u00e5 kunne utf\u00f8re tvillingabort\u00bb. B\u00e5de p\u00e5 pressekonferansen og p\u00e5 Debatten ga han inntrykk av at det ikke lenger vil bli mulig \u00e5 fjerne et friskt foster for kvinner som er gravide med tvillinger. Det er ikke riktig.\n\nRegjeringen fjerner ikke all adgang til \u00e5 kunne utf\u00f8re tvillingabort. If\u00f8lge regjeringsplattformen fjerner regjeringen muligheten til \u00e5 utf\u00f8re tvillingabort f\u00f8r uke 12. Det skal ikke gj\u00f8res endringer i abortloven utover dette, st\u00e5r det i avtalen mellom H\u00f8yre, Frp, Venstre og KrF.\n\nDermed kan kvinner fortsatt f\u00e5 utf\u00f8rt tvillingabort hvis de f\u00e5r innvilget s\u00f8knad om dette i en abortnemnd. Venstre-leder og kultur- og likestillingsminister Trine Skei Grande bekrefter dette:\n\n\u2013 Vi har n\u00e5 bare flyttet en avgj\u00f8relse over til nemnd i to og et halvt \u00e5r, sier hun til NRK, og antyder dermed omkamp etter neste stortingsvalg.\n\nN\u00f8yaktig hvordan lovforslaget blir, vet vi ikke enn\u00e5. If\u00f8lge NTB bekrefter helseminister Bent H\u00f8ie (H) at et forslag om endringer i abortloven vil bli sendt p\u00e5 h\u00f8ring. Det gj\u00f8r han i et svar p\u00e5 et skriftlig sp\u00f8rsm\u00e5l fra stortingsrepresentant Kjersti Toppe (Sp).\n\nHun spurte om \u00abregjeringen vil innf\u00f8re nemndbehandling av fosterreduksjon og slik tillate fosterreduksjon av friske fostre etter tolvte svangerskapsuke\u00bb.\n\nH\u00f8ie svarer at regjeringen vil legge fram forslag til endring av abortloven, og at dette vil f\u00f8lge opp punktet om fosterreduksjon i regjeringsplattformen.\n\n\u00abForslag til lovendringer vil bli sendt p\u00e5 offentlig h\u00f8ring, f\u00f8r det legges fram for Stortinget. Jeg vil komme tilbake til de n\u00e6rmere detaljene i forslaget i h\u00f8ringsnotatet\u00bb, skriver H\u00f8ie.\n\nForrige gang en p\u00e5stand fra Kjell Ingolf Ropstad ble faktasjekket, skrev vi om hva som skal til for \u00e5 f\u00e5 innvilget abort etter uke 12. If\u00f8lge Aslak Syse, professor emeritus i jus ved Institutt for offentlig rett p\u00e5 Universitetet i Oslo, er det tre forhold som sammen spiller inn og skal avveies n\u00e5r abortnemnda vurderer s\u00f8knader:\n\n\u2013 Det er en balanse mellom kvinnens \u00f8nske, alvorlighetsgraden av sykdommen hos fosteret og hvor langt hun er kommet i graviditeten.\n\nI tillegg er loven tydelig p\u00e5 at nemnda skal ta avgj\u00f8relsen i samr\u00e5d med kvinnen.\n\n\u2013 Det er ikke slik at nemnda f\u00f8rst intervjuer kvinnen, og deretter gj\u00f8r vurderingen sin p\u00e5 bakgrunn av hva hun har fortalt. Kvinnen er faktisk med p\u00e5 \u00e5 gj\u00f8re vurderingen sammen med legene, forklarer Syse.\n\nI praksis betyr dette at kvinnens \u00f8nsker og behov skal tillegges sv\u00e6rt stor vekt, ogs\u00e5 selv om \u00abkravene til grunn for innvilgelse av svangerskapsavbrudd skal \u00f8ke med svangerskapets lengde\u00bb.\n\nSt. Olavs hospital i Trondheim er det eneste sykehuset i Norge som utf\u00f8rer fosterreduksjoner. Klinikksjef ved kvinneklinikken der og professor ved NTNU, Kjell \u00c5. Salvesen, tror ikke lovendringen vil f\u00f8re til f\u00e6rre fosterreduksjoner:\n\n\u2013 Min p\u00e5stand er at like mange vil f\u00e5 innvilget fosterreduksjon, ved \u00e5 m\u00f8te i nemnd, sier han til Dagens Medisin.\n\nI fjor ble det utf\u00f8rt \u00e5tte fosterreduksjoner av friske tvillinger, mens det ble utf\u00f8rt fem i 2017 og \u00e9n i 2016. Fagmilj\u00f8et ved St. Olav mener if\u00f8lge Salvesen at det ikke b\u00f8r v\u00e6re selvbestemt tvillingabort f\u00f8r uke 12. Dette skyldes blant annet at inngrepet gj\u00f8res etter uke 12 fordi det er vanskelig teknisk, og risikoen for komplikasjoner er st\u00f8rre tidligere i svangerskapet.\n\n\u2013 Det var et lite antall fosterreduksjoner f\u00f8r, og jeg tror uansett det vil forbli et lite antall. Jeg har ingen tro p\u00e5 at det blir f\u00e6rre fosterreduksjoner. Kanskje like mange eller flere. Dette har ikke med en politisk plattform \u00e5 gj\u00f8re, men bevisstgj\u00f8ring av kvinner, sier Salvesen til Dagens Medisin.\n\u2022 KrF hevder at de har f\u00e5tt gjennomslag for \u00e5 stoppe muligheten for tvillingabort. Det er ikke riktig.\n\u2022 I regjeringsplattformen st\u00e5r det at \u00abregjeringen vil fjerne \u00e5pningen for abort av en eller flere friske flerlinger (fosterreduksjon) i et svangerskap f\u00f8r grensen for selvbestemt abort\u00bb.\n\u2022 Utover dette skal det ikke gj\u00f8res endringer i abortloven.\n\u2022 Det inneb\u00e6rer at det fortsatt vil v\u00e6re mulig \u00e5 s\u00f8ke en abortnemnd om \u00e5 f\u00e5 utf\u00f8rt tvillingabort etter grensen for selvbestemt abort.\n\u2022 Loven \u00e5pner for at abortnemnder kan innvilge abort i slike tilfeller.", "lang": "no"}