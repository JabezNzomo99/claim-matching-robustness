{"title": "Man kan ikke fastsl\u00e5 at barn f\u00f8dt i desember er snillere og lever lenger", "subtitle": "I \u00e9n studie har desemberf\u00f8dte i Danmark lengst gjenv\u00e6rende levetid, mens det samme gjelder for oktoberf\u00f8dte i \u00d8sterrike.", "author": "www.faktisk.no", "date": null, "vclaim_id": "vclaim-id-27011", "url": "https://www.faktisk.no/faktasjekker/666/man-kan-ikke-fastsla-at-barn-fodt-i-desember-er-snillere-og-lever-lenger", "vclaim": "17. desember publiserte viralnettstedet Newsner en artikkel til glede for alle desemberbarn:\n\nI saken skriver de at det ikke burde v\u00e6re en overraskelse at barn som er f\u00f8dt i desember er snillere, fordi de er \u00abf\u00f8dt i en m\u00e5ned der nisse, sterke farger, pynt og familietid er det som st\u00e5r i sentrum\u00bb.\n\nNewsner viser blant annet til The Sun og danske Se og H\u00f8r, som skriver at det finnes b\u00e5de vitenskapelige og \u00abikke-vitenskapelige studier\u00bb.\n\nVidere p\u00e5st\u00e5s det ogs\u00e5, med henvisning til studier, at desemberbarn har lavere risiko for hjerte- og karsykdommer, at mange f\u00f8dt i desember f\u00e5r en lys karriere, at desemberbarn er \u00abde f\u00f8dte\u00bb idrettsut\u00f8vere og at barn f\u00f8dt i desember oftere er morgenfugler.\n\nMange har f\u00e5tt med seg overskriften, for artikkelen er delt mer enn 4000 ganger p\u00e5 Facebook. Men stemmer det egentlig at barn f\u00f8dt i desember er snillere og lever lenger?\n\nSjansen for \u00e5 bli 100 \u00e5r\n\nFaktisk.no sp\u00f8r Newsner om dokumentasjon for p\u00e5standen. Vi f\u00e5r tilsendt en rekke studier og nyhetsartikler. En del av dem er allerede referert til i Newsners artikkel, eller i artiklene Newsner lenker til i saken sin.\n\nVi tar f\u00f8rst for oss p\u00e5standen om at desemberbarn lever lenger.\n\nStudien publisert i Journal of Aging Research i 2011, som Newsner viser til b\u00e5de i artikkelen og i dokumentasjonsrunden, omhandler sjansen for \u00e5 leve til fylte 100 \u00e5r.\n\nI studien har man sett p\u00e5 f\u00f8dselsm\u00e5ned for 1574 100-\u00e5ringer f\u00f8dt i USA fra 1880-1895 og sammenlignet med samme informasjon for 10 885 s\u00f8sken og 1083 ektefeller til 100-\u00e5ringene, som levde kortere enn til 100 \u00e5r. Om resultatene st\u00e5r det:\n\nForskerne skriver at resultatene stemmer overens med tidligere publikasjoner hvor man har sett p\u00e5 effekten f\u00f8dselsm\u00e5ned har p\u00e5 livstid i landene p\u00e5 den nordlige halvkule og i USA spesielt.\n\nI og med at de aller fleste mennesker d\u00f8r f\u00f8r fylte 100 \u00e5r, er ikke studien n\u00f8dvendigvis egnet til \u00e5 si noe om hvor mye lenger personer f\u00f8dt i desember lever enn andre.\n\nI en annen studie, publisert i Proceedings of the National Academy of Sciences (PNAS) i 2001, har forskerne Gabriele Doblhammer og James W. Vaupel sett p\u00e5 hvordan f\u00f8dselsm\u00e5ned p\u00e5virker forventet levealder for voksne over 50 \u00e5r i Danmark, \u00d8sterrike og Australia:\n\u2022 I Danmark s\u00e5 forskerne p\u00e5 data for i underkant av 1,4 millioner dansker fra 1. april 1968 frem til uke 32 i 1998. De yngste levende var p\u00e5 dette tidspunktet 80 \u00e5r gamle. 86 prosent av danskene inkludert i studien d\u00f8de f\u00f8r uke 32 i 1998. 14 prosent var fortsatt i live.\n\u2022 I \u00d8sterrike s\u00e5 forskerne p\u00e5 eksakt dato for f\u00f8dsel og d\u00f8d for totalt 681 677 personer, som d\u00f8de mellom 1988 og 1996.\n\u2022 I Australia s\u00e5 forskerne p\u00e5 219 820 australiere som d\u00f8de i en alder av 50+ mellom 1993 og 1997. I tillegg s\u00e5 de p\u00e5 data for 43 074 personer f\u00f8dt i Storbritannia, som d\u00f8de i Australia.\n\nDette ble bare gjort for Danmark, og ikke \u00d8sterrike og Australia, p\u00e5 grunn av variasjoner i datagrunnlaget. For Danmark s\u00e5 forskerne ogs\u00e5 p\u00e5 om selektiv overlevelse eller forringelse i l\u00f8pet av f\u00f8rste leve\u00e5r kunne forklare forskjellene i gjenv\u00e6rende forventet levealder ved fylte 50 \u00e5r.\n\nGrafen under viser avvik i gjenv\u00e6rende levetid for personer f\u00f8dt i bestemte m\u00e5neder fra gjennomsnittlig gjenv\u00e6rende levetid ved fylte 50 \u00e5r. Gr\u00f8nn linje er Danmark, bl\u00e5 linje er \u00d8sterrike og rosa linje er Australia.\n\nIf\u00f8lge disse tallene lever danskene f\u00f8dt i desember lenger enn dansker f\u00f8dt i andre m\u00e5neder. \u00d8sterrikerne f\u00f8dt i oktober lever lengst, mens for Australia er tallene annerledes. Gjenv\u00e6rende levetid er lengst for australiere f\u00f8dt i mai. Forskerne skriver:\n\nForskerne fant ingen forskjell mellom kvinner og menn i det m\u00e5nedlige m\u00f8nsteret, men skriver at forskjellene mellom bunn og topp er noe st\u00f8rre blant menn enn kvinner.\n\nSammen med to andre forskere har tidligere nevnte Gabriele Doblhammer ogs\u00e5 sett p\u00e5 sammenhengen mellom f\u00f8dselsm\u00e5ned og overlevelse til 105+ \u00e5r i Tyskland i en studie publisert i 2011. M\u00f8nsteret ble sammenlignet med tallene for Danmark fra studien som vi tok for oss i avsnittene over.\n\nI en studie publisert i PLOS ONE i 2013, har fire svenske forskere ved Karolinska Institutet sett p\u00e5 sammenhengen mellom f\u00f8dselsm\u00e5ned og d\u00f8dsrisiko.\n\nI introduksjonen skriver de at observasjoner fra den nordlige halvkule viser at personer f\u00f8dt p\u00e5 h\u00f8sten (oktober-desember) lever lenger enn dem som er f\u00f8dt p\u00e5 v\u00e5ren (april-juni). Her vises det blant annet til studien vi har sett p\u00e5 over (Doblhammer og Vaupel 2001).\n\nForskerne analyserte data knyttet til seks millioner personer bosatt i Sverige i 1991 frem til d\u00f8d, utflytting eller siste oppf\u00f8lging ved utgangen av 2010.\n\nI en studie fra Japan, publisert i 2016, s\u00e5 seks forskere p\u00e5 sammenhengen mellom f\u00f8dselsm\u00e5ned og d\u00f8delighet blant japanere over 65 \u00e5r. Tidlig problematiserer de datagrunnlaget for f\u00f8dsel og alder i Japan frem til 1950:\n\nForskerne s\u00e5 p\u00e5 data for 12 290 personer fra syv kommuner som var 65 \u00e5r eller eldre fra 2003 frem til 2013. Denne informasjonen ble hentet inn gjennom sp\u00f8rreskjemaer sendt i posten. Personer med vedvarende behov for omsorgstjenester ble utelatt. Informasjon om d\u00f8delighet ble hentet inn fra de lokale myndighetenes database for langsiktig omsorgsforsikning. 3227 personer d\u00f8de i l\u00f8pet av oppf\u00f8lgingsperioden.\n\nI studien p\u00e5pekes det at det, s\u00e5 vidt forskerne vet, aldri tidligere har blitt rapportert om funn som viser h\u00f8yere d\u00f8delighet for desemberf\u00f8dte og lavere for januarf\u00f8dte.\n\u2022 Kulturell tro knyttet til kalender, som for eksempel \u00abhinoeuma\u00bb, et fenomen som inneb\u00e6rer at noen \u00e5r assosieres med ulykke. Siste \u00e5r var 1966, noe som f\u00f8rte til en endring i f\u00f8dselsrate og sexrate. Forskerne understreker at ingen av deltakerne ble f\u00f8dt i et \u00abhinoeuma\u00bb-\u00e5r, men at det kan v\u00e6re viktig fordi forskning p\u00e5 fenomenet har vist at det var st\u00f8rre sjanse for at rike foreldre endret tidspunktet for barnets f\u00f8dselsregistrering.\n\u2022 Skolestart i april. Det betyr at de som er f\u00f8dt i april er eldst i klassen, mens de som er f\u00f8dt i mars er yngst. Forskerne skriver at studier har vist at det finnes en relativ alderseffekt knyttet til det japanske skole\u00e5ret, der de som var eldre oppn\u00e5dde bedre faglige resultater og h\u00f8yere inntjening i voksen alder.\n\u2022 Kj\u00f8nnsforskjellene kan kanskje delvis skyldes en tidligere kulturell preferanse (f\u00f8r 1939) for \u00e5 f\u00e5 en s\u00f8nn i stedet for en datter. Hvis dette har funnet sted, og hvis foreldre som fikk en s\u00f8nn var klare over mulige fordeler ved \u00e5 endre f\u00f8dselsdato, kan de ha registrert f\u00f8dselen p\u00e5 en annen dato (dvs. i januar).\n\nBasert p\u00e5 studiene gjennomg\u00e5tt over kan vi konkludere med at det helt klart er en tendens til at barn f\u00f8dt p\u00e5 h\u00f8sten eller vinteren lever lenger enn barn f\u00f8dt om v\u00e5ren eller sommeren.\n\nIf\u00f8lge \u00e9n studie lever dansker f\u00f8dt i desember lenger enn dansker f\u00f8dt i andre m\u00e5neder, mens i \u00d8sterrike lever personer f\u00f8dt i oktober lengst. Det er ikke gjennomf\u00f8rt studier basert p\u00e5 norske data.\n\nFordi resultatene fra studiene ikke er entydige, kan man ikke sl\u00e5 fast at desemberbarn generelt lever lengst.\n\nI Newsners tittel p\u00e5st\u00e5s det ogs\u00e5 at desemberbarn er snillere enn barn f\u00f8dt i andre m\u00e5neder:\n\nNewsner har ikke lenket til unders\u00f8kelsen. Klikker vi oss inn p\u00e5 artikkelen til The Sun, som Newsner har sitert, finner vi en identisk setning, ogs\u00e5 den uten lenke:\n\nI sin artikkel viser imidlertid The Sun til The Mirror, som publiserte en nesten identisk artikkel noen timer tidligere. Her er ordene \u00aba survey\u00bb lenket opp til en artikkel publisert p\u00e5 p\u00e5 nettsiden til magasinet The Atlantic i oktober 2014:\n\nStudien det vises til er publisert i Journal of Affective Disorders. Syv forskere har sett p\u00e5 data for 366 studenter (258 menn og 108 kvinner) ved Budapest University of Technology and Economics. Studentene har fylt ut skjemaet \u00abTemperament Evaluation of Memphis, Pisa, Paris and San Diego auto-questionnaire\u00bb (TEMPS-A). Det best\u00e5r originalt av 110 p\u00e5stander/setninger fordelt p\u00e5 fem temperament: Depressivt, cyklotymt (hum\u00f8rsvingninger), hypertymt (ovenp\u00e5/oppstemt), irritabelt og engstelig.\n\nSkjemaet blir ofte brukt til \u00e5 se p\u00e5 risikoen for stemningslidelser, som bipolar lidelse.\n\nDe som fyller ut skjemaet blir bedt om \u00e5 sette en ring rundt de p\u00e5standene som de selv mener at er treffende for dem i store deler av livet. Dette er for eksempel:\n\u2022 Jeg skifter mellom \u00e5 f\u00f8le meg veldig selvsikker og \u00e5 f\u00f8le meg usikker p\u00e5 meg selv.\n\u2022 Jeg liker \u00e5 fortelle vitser, folk forteller meg at jeg er morsom.\n\u2022 Jeg har blitt fortalt at jeg blir voldelig etter bare noen f\u00e5 alkoholenheter.\n\nI studien har forskerne funnet f\u00e5 signifikante sammenhenger mellom f\u00f8dselsm\u00e5ned og temperament. Studien er i utgangspunktet ikke egnet for \u00e5 si noe om en persons snillhet, men om en persons temperament, spesielt sett i sammenheng med stemningslidelser.\n\nEspen R\u00f8ysamb, professor ved Psykologisk institutt ved UiO, sier til Faktisk.no at det i l\u00f8pet av \u00e5rene er gjort en rekke tvillingstudier, b\u00e5de p\u00e5 eneggede og toeggede, hvor man har sett p\u00e5 personlighetstrekk ut fra gener, fellesmilj\u00f8 og unikt milj\u00f8.\n\n\u2013 De viser i hovedtrekk at rundt 50 prosent av variansen i personlighetstrekk kan tilskrives genetiske faktorer, og resten unikt milj\u00f8. Tvillingene er jo f\u00f8dt samtidig, s\u00e5 hvis det fantes en f\u00f8dselsm\u00e5nedeffekt ville tvillingene sl\u00e5tt likt ut p\u00e5 personlighetstrekk.Tvillinger, b\u00e5de en- og toeggede, ligner hverandre i personlighet, men ikke utover det som kan forklares av genetisk likhet.\n\nI den aktuelle studien peker han p\u00e5 at det begrensede antallet deltakere som en \u00e5penbar svakhet.\n\n\u2013 Man har gjort mange tester uten \u00e5 kontrollere for at man gj\u00f8r alle testene. Vanligvis ligger signifikansniv\u00e5et p\u00e5 p<0,05. Hvis man gj\u00f8r 100 signifikanstester vil 5 prosent statistisk sett bli signifikante rent tilfeldig. Her snakker vi om 12 m\u00e5neder, 2 kj\u00f8nn, 4 sesonger og 5 ulike personlighetstrekk. Det ville v\u00e6rt en styrke om studien hadde kontrollert for antall tester, for eksempel med en Bonferroni-korreksjon.\n\nR\u00f8ysamb har selv laget en fil der han ar simulert data. Han har inkludert 366 deltakere, der alle er gitt en tilfeldig sk\u00e5r p\u00e5 en tenkt personlighetsvariabel. Disse er fortelt tilfeldig i 12 ulike kategorier.\n\n\u2013 Jeg kj\u00f8rte ut en oversikt over personlighetstrekk fordelt p\u00e5 de ulike m\u00e5nedene. Resultatene g\u00e5r opp og ned, og noen m\u00e5neder har mer av ett personlighetstrekk enn andre m\u00e5neder. Totalt sett fant jeg at det ikke var noen forskjell p\u00e5 m\u00e5nedene, men hvis jeg gikk inn og s\u00e5 p\u00e5 forskjeller mellom enkeltm\u00e5neder, fant jeg flere signifikante forskjeller. Det er som forventet, og betyr ikke at det n\u00f8dvendigvis finnes en sammenheng mellom f\u00f8dselsm\u00e5ned og personlighetstrekk.\n\nFlere studier viser at personer f\u00f8dt p\u00e5 h\u00f8sten eller vinteren lever lenger enn dem f\u00f8dt p\u00e5 v\u00e5ren eller sommeren. I \u00e9n studie har desemberf\u00f8dte i Danmark lengst gjenv\u00e6rende levetid, mens det samme gjelder for oktoberf\u00f8dte i \u00d8sterrike. Den samme studien viser motsatt m\u00f8nster i Australia: Personer f\u00f8dt i mai lever lenger.\n\nFordi f\u00f8dselsm\u00e5nedene varierer, kan vi ikke sl\u00e5 fast at barn f\u00f8dt i desember lever lenger enn andre.\n\nVi kan heller ikke sl\u00e5 fast at barn f\u00f8dt i desember er snillere. Studien det vises til har sett p\u00e5 fem personlighetstrekk blant 366 studenter i Budapest. Ingen av personlighetstrekkene er \u00absnill\u00bb, og f\u00e5 av funnene er signifikante.", "lang": "no"}