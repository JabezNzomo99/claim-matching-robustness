{"title": "Pozytywny wynik testu na koronawirusa mo\u017ce oznacza\u0107 przebyt\u0105 gryp\u0119 lub przezi\u0119bienie? Wyja\u015bniamy", "subtitle": "Na Facebooku ogromn\u0105 popularno\u015b\u0107 zyska\u0142a grafika, wed\u0142ug kt\u00f3rej ameryka\u0144skie Centrum Kontroli i Zapobiegania Chorobom (CDC) wskazuje, \u017ce pozytywny wynik testu na Covid-19 mo\u017ce oznacza\u0107 przebyte przezi\u0119bienie lub gryp\u0119 spowodowane \u201ejakimkolwiek innym koronawirusem\u201d. W rzeczywisto\u015bci informacja CDC zosta\u0142a \u017ale zinterpretowana. Tak naprawd\u0119 s\u0105 dwa rodzaje test\u00f3w - genetyczne,", "author": "sprawdzam.afp.com", "date": "2020-07-24T17:47:46+02:00", "vclaim_id": "vclaim-id-65467", "url": "https://sprawdzam.afp.com/pozytywny-wynik-testu-na-koronawirusa-moze-oznaczac-przebyta-grype-lub-przeziebienie-wyjasniamy", "vclaim": "Pozytywny wynik testu na koronawirusa mo\u017ce oznacza\u0107 przebyt\u0105 gryp\u0119 lub przezi\u0119bienie? Wyja\u015bniamy\n\nNa Facebooku ogromn\u0105 popularno\u015b\u0107 zyska\u0142a grafika, wed\u0142ug kt\u00f3rej ameryka\u0144skie Centrum Kontroli i Zapobiegania Chorobom (CDC) wskazuje, \u017ce pozytywny wynik testu na Covid-19 mo\u017ce oznacza\u0107 przebyte przezi\u0119bienie lub gryp\u0119 spowodowane \u201ejakimkolwiek innym koronawirusem\u201d. W rzeczywisto\u015bci informacja CDC zosta\u0142a \u017ale zinterpretowana. Tak naprawd\u0119 s\u0105 dwa rodzaje test\u00f3w - genetyczne, czyli do wykrywania RNA wirusa oraz serologiczne - do wykrywania przeciwcia\u0142 zwalczaj\u0105cych koronawirusy. Jak twierdz\u0105 eksperci, testy serologiczne nie s\u0105 dobrym sposobem na wykrywanie SARS-CoV-2, poniewa\u017c s\u0105 mniej czu\u0142e i mog\u0105 dawa\u0107 fa\u0142szywe wyniki.\n\nPost pojawi\u0142 si\u0119 na Facebooku 22 lipca. Ma on prawie 200 udost\u0119pnie\u0144.\n\nAmeryka\u0144skie CDC podaje, \u017ce wynik pozytywny testu (rzekomo na Covid-19) mo\u017ce oznacza\u0107, \u017ce si\u0119 mia\u0142o jakiekolwiek inne przezi\u0119bienie lub gryp\u0119 spowodowane innym koronawirusem \u2013 czytamy w nim.\n\nPodobne posty by\u0142y udost\u0119pniane r\u00f3wnie\u017c w j\u0119zyku angielskim.\n\nZa\u0142\u0105czon\u0105 do materia\u0142u grafik\u0119 mo\u017cna odnale\u017a\u0107 na stronie ameryka\u0144skiego Centrum Kontroli i Zapobiegania Chorobom - CDC w zak\u0142adce \u201eTest for Past Infection\u201d dotycz\u0105cej test\u00f3w na obecno\u015b\u0107 przeciwcia\u0142 specyficznych dla koronawirusa SARS-CoV-2. Jak czytamy na stronie CDC, przeciwcia\u0142a to bia\u0142ka, kt\u00f3re pomagaj\u0105 zwalcza\u0107 infekcje i mog\u0105 zapewni\u0107 ochron\u0119 przed ponownym zachorowaniem.\n\nEksperci przekonuj\u0105, \u017ce informacja, kt\u00f3ra zdobywa popularno\u015b\u0107 w mediach spo\u0142eczno\u015bciowych, zosta\u0142a \u017ale zinterpretowana.\n\nKenijski lekarz Githinji Gitahi zasiada w zarz\u0105dzie afryka\u0144skiego Centrum Kontroli i Zapobiegania Chorobom, kt\u00f3re mimo podobnej nazwy, nie jest zwi\u0105zane z ameryka\u0144skim CDC. Gitahi powiedzia\u0142 AFP, \u017ce do wykrycia koronawirusa wywo\u0142uj\u0105cego chorob\u0119 Covid-19 wykorzystuje si\u0119 dwa rodzaje test\u00f3w \u2013 genetyczne, czyli do wykrywania RNA wirusa oraz immunologiczne (serologiczne) \u2013 do wykrywania przeciwcia\u0142 zwalczaj\u0105cych koronawirusy.\n\nW przypadku test\u00f3w genetycznych pobiera si\u0119 pr\u00f3bk\u0119 \u015bliny lub wymazu nosowo-gard\u0142owego. Natomiast przy wykonaniu testu do wykrycia przeciwcia\u0142, kt\u00f3re powinny pojawi\u0107 si\u0119 po kontakcie z tym patogenem, potrzebna jest krew pacjenta.\n\nJednak w opinii ekspert\u00f3w testy serologiczne nie s\u0105 dobrym sposobem na wykrywanie koronawirusa. Wynik ujemny nie daje pewno\u015bci czy pacjent zachorowa\u0142, poniewa\u017c organizm m\u00f3g\u0142 nie zd\u0105\u017cy\u0107 wytworzy\u0107 przeciwcia\u0142 na obecno\u015b\u0107 wirusa. \u2013 Wci\u0105\u017c nie ma testu, kt\u00f3ry wykrywa\u0142by tylko i wy\u0142\u0105cznie przeciwcia\u0142a zwalczaj\u0105ce SARS-CoV-2. Wynik pozytywny mo\u017ce oznacza\u0107 nabyt\u0105 odporno\u015b\u0107 po przej\u015bciu Covid-19, ale przeciwcia\u0142a mog\u0105 r\u00f3wnie\u017c pochodzi\u0107 od innej grupy koronawirus\u00f3w, nawet tych, kt\u00f3re powoduj\u0105 przezi\u0119bienie \u2013 m\u00f3wi Gitahi.\n\nZgodnie z opini\u0105 krajowego konsultanta w dziedzinie mikrobiologii lekarskiej w diagnostyce zaka\u017ce\u0144 Sars-CoV-2 nale\u017cy stosowa\u0107 wy\u0142\u0105cznie testy genetyczne. \u2013 Obecnie jedynymi pewnymi metodami diagnostycznymi w wykryciu zaka\u017cenia SARS-CoV-2 (zw\u0142aszcza wczesnego) s\u0105 metody diagnostyki molekularnej (czyli genetycznej, przyp. red.) \u2013 pisze prof. Stefan Tyski, prezes Polskiego Towarzystwa Mikrobiolog\u00f3w.\n\nJak poinformowa\u0142o nas ameryka\u0144skie CDC, testy genetyczne, kt\u00f3re identyfikuj\u0105 materia\u0142 genetyczny RNA wirusa, nie dadz\u0105 pozytywnego wyniku zaka\u017cenia Covid-19 je\u015bli organizm mia\u0142 kontakt z innymi koronawirusami. \u2013 Testy genetyczne wykrywaj\u0105 wirusa SARS-CoV-2 wykorzystuj\u0105c pr\u00f3bki uzyskane z wymazu z nosa i gard\u0142a pacjenta. Obecno\u015b\u0107 innych koronawirus\u00f3w w pr\u00f3bce nie da pozytywnego wyniku w te\u015bcie diagnostycznym na SARS-CoV-2 \u2013 powiedzia\u0142a AFP Jasmine Reed, rzeczniczka prasowa CDC.\n\n\u2013 Pozytywny wynik testu serologicznego mo\u017ce oznacza\u0107, \u017ce dana osoba chorowa\u0142a w przesz\u0142o\u015bci na SARS-CoV-2. Istnieje jednak niewielka szansa, \u017ce mog\u0142y u tej osoby wytworzy\u0107 si\u0119 przeciwcia\u0142a pochodz\u0105ce z zaka\u017cenia innym koronawirusem, np. takim, kt\u00f3ry powoduje przezi\u0119bienie \u2013 dodaje Reed.\n\n\u015awiatowa Organizacja Zdrowia (WHO) wskazuje, \u017ce testy na obecno\u015b\u0107 przeciwcia\u0142, mog\u0105 by\u0107 wykorzystywane do obserwacji sytuacji epidemicznej Covid-19. Ostrzega jednak, \u017ce czu\u0142o\u015b\u0107 testu serologicznego jest niewsytarczaj\u0105ca.", "lang": "pl"}