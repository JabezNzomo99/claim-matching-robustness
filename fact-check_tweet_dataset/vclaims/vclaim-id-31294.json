{"title": "No, non serve l'unanimit\u00e0 per modificare Dublino", "subtitle": "", "author": "pagellapolitica.it", "date": null, "vclaim_id": "vclaim-id-31294", "url": "https://pagellapolitica.it/dichiarazioni/8392/no-non-serve-lunanimita-per-modificare-dublino", "vclaim": "Il \u00abTrattato di Dublino\u00bb di cui parla Molinari non \u00e8 un trattato, bens\u00ec un regolamento (regolamento Ue 604/2013): il regolamento Dublino III. La distinzione non \u00e8 solo formale: i trattati europei sono fonti primarie, modificabili solo all\u2019unanimit\u00e0, i regolamenti sono invece fonti secondarie, normalmente modificabili a maggioranza. Ma ci torneremo pi\u00f9 avanti.\n\nNegli anni il regolamento \u00e8 stato fortemente criticato per una regola particolare: il cosiddetto criterio di \u201cprimo ingresso\u201d (art. 13 del regolamento). Secondo questa norma, se un richiedente arriva illegalmente in Europa attraverso la frontiera di uno Stato membro (ad esempio, sbarcando sulle sue coste) quest\u2019ultimo - salvo eccezioni - diventa responsabile della gestione della domanda di protezione nazionale del richiedente e si fa carico dei costi, economici e sociali, conseguenti.\n\nAd oggi il regolamento \u00e8 ancora in vigore, come sostiene Molinari, e l\u2019accordo di Malta non lo elimina. Potrebbe infatti essere sostituito solo da un\u2019iniziativa portata avanti all\u2019interno dell\u2019Unione europea e non solo da alcuni Stati membri. Tuttavia, come vedremo, l\u2019unanimit\u00e0 all\u2019interno della Ue non \u00e8 necessaria.\n\nIl regolamento di Dublino \u00e8 stato adottato all\u2019interno dello \u201cSpazio di libert\u00e0, sicurezza e giustizia\u201d dell\u2019Unione europea. Qui valgono, di norma, le regole del metodo comunitario, che prevede le decisioni vengano prese a maggioranza e non all\u2019unanimit\u00e0.\n\nPer fare un esempio, il voto contrario di Polonia, Ungheria, Repubblica Ceca e Slovacchia (il gruppo di Visegrad), anche con il contributo dell\u2019Austria, non sarebbe sufficiente a bloccare la modifica del regolamento di Dublino se gli altri Stati fossero tutti d\u2019accordo.\n\nCome avevamo spiegato in una precedente analisi, la Commissione Europea ha presentato nel maggio 2016 una proposta di riforma dei meccanismi stabiliti nel regolamento di Dublino. Dopo mesi di negoziati e modifiche, anche il Parlamento Europeo si era espresso a favore della riforma, dando mandato al Consiglio dell\u2019Ue di discutere la revisione del criterio di primo ingresso.\n\nNonostante i tentativi di mediazione tra le istanze dei Paesi contrari a modificare il Regolamento di Dublino (come Polonia e Ungheria) e quelle dei Paesi favorevoli, la riforma \u00e8 finita in un nulla di fatto.", "lang": "it"}