{"title": "Nie, ten film nie jest z 2018 r. Zosta\u0142 zmanipulowany i wykorzystuje sceny, kt\u00f3re nie maj\u0105 nic wsp\u00f3lnego z tajn\u0105 konferencj\u0105 Gates\u2019a", "subtitle": "W mediach spo\u0142eczno\u015bciowych du\u017c\u0105 popularno\u015bci\u0105 cieszy si\u0119 nagranie, kt\u00f3re ma ujawnia\u0107 tajne plany Chin oraz Fundacji Billa i Melindy Gates\u00f3w wdro\u017cenia programu \u201epandemii koronawirusa\u201c. Film ma by\u0107 dowodem na to, \u017ce obecna pandemia Covid-19 zosta\u0142a zaplanowana w Hong Kongu przez Billa Gatesa. Materia\u0142 zosta\u0142 jednak zmontowany z film\u00f3w znalezionych w sieci, a wyst\u0119puj\u0105cy w nim", "author": "sprawdzam.afp.com", "date": "2020-07-10T13:23:20+02:00", "vclaim_id": "vclaim-id-50000", "url": "https://sprawdzam.afp.com/nie-ten-film-nie-jest-z-2018-r-zostal-zmanipulowany-i-wykorzystuje-sceny-ktore-nie-maja-nic", "vclaim": "Nie, ten film nie jest z 2018 r. Zosta\u0142 zmanipulowany i wykorzystuje sceny, kt\u00f3re nie maj\u0105 nic wsp\u00f3lnego z tajn\u0105 konferencj\u0105 Gates\u2019a\n\nW mediach spo\u0142eczno\u015bciowych du\u017c\u0105 popularno\u015bci\u0105 cieszy si\u0119 nagranie, kt\u00f3re ma ujawnia\u0107 tajne plany Chin oraz Fundacji Billa i Melindy Gates\u00f3w wdro\u017cenia programu \u201epandemii koronawirusa\u201c. Film ma by\u0107 dowodem na to, \u017ce obecna pandemia Covid-19 zosta\u0142a zaplanowana w Hong Kongu przez Billa Gatesa. Materia\u0142 zosta\u0142 jednak zmontowany z film\u00f3w znalezionych w sieci, a wyst\u0119puj\u0105cy w nim tajny wsp\u00f3\u0142pracownik Borys Su\u0142tanow, to tak naprawd\u0119 brytyjski komik, kt\u00f3ry gra\u0142 w filmie Borat.\n\nPods\u0142uchana rozmowa na konferencji Billa Gatesa - czytamy. Nagranie ma ponad 600 reakcji, prawie 300 komentarzy i ponad 6 tys. udost\u0119pnie\u0144. Na innym fanpage'u zyska\u0142 nawet 15 tys. udost\u0119pnie\u0144.\n\nTe filmy zosta\u0142y nagrane w 2018 r. na konferencji chi\u0144skiego oddzia\u0142u fundacji Bill Gates Foundation w HongKongu - czytamy.\n\nZ filmu dowiadujemy si\u0119 m.in., \u017ce zosta\u0142 on wykradziony przez grup\u0119 haktywist\u00f3w Anonymous i \u017ce zdobywa ogromn\u0105 popularno\u015b\u0107 w Stanach Zjednoczonych.\n\nPostanowili\u015bmy bli\u017cej przyjrze\u0107 si\u0119 materia\u0142owi i tezom zawartym w tym filmie.\n\nAnonymous to grupa aktywist\u00f3w dzia\u0142aj\u0105ca na ca\u0142ym \u015bwiecie, sprzeciwiaj\u0105ca si\u0119 m.in. ograniczaniu wolno\u015bci obywatelskich, korupcji, konsumpcjonizmowi i cenzurze.\n\nHaktywi\u015bci nie wykradli tego filmu. O swoich dzia\u0142aniach zawsze informuj\u0105 na swojej stronie internetowej. O wykradzeniu filmu jednak nie wspominali. Kadry, kt\u00f3re wida\u0107 na pocz\u0105tku wideo prawdopodobnie pochodz\u0105 z filmu nale\u017c\u0105cego do Anonymous, kt\u00f3ry zosta\u0142 opublikowany cztery miesi\u0105ce temu. Uda\u0142o nam si\u0119 to ustali\u0107 dzi\u0119ki zawartym z lewej strony napisom: www.anewspost.com\n\nNagranie, kt\u00f3re zosta\u0142o u\u017cyte w filmie jest sprzed czterech miesi\u0119cy. Haktywi\u015bci informowali wtedy, \u017ce wirus Covid-19 mo\u017ce by\u0107 znacznie bardziej niebezpieczny ni\u017c twierdz\u0105 w\u0142adze kraj\u00f3w.\n\nAby zrozumie\u0107 powag\u0119 sytuacji, ludzie musz\u0105 wiedzie\u0107 o wysokiej \u015bmiertelno\u015bci tej choroby. Ponadto, aby odpowiednio si\u0119 chroni\u0107, ludzie musz\u0105 wiedzie\u0107, \u017ce choroba ma znacznie d\u0142u\u017cszy okres inkubacji i znacznie \u0142atwiej mo\u017cna si\u0119 ni\u0105 zarazi\u0107 ni\u017c na gryp\u0119 sezonow\u0105 - czytamy w informacji na stronie.\n\nPoni\u017cej materia\u0142 Anonymous, kt\u00f3ry zosta\u0142 u\u017cyty w filmie:\n\nJak dowiadujemy si\u0119 z napis\u00f3w do filmu, mia\u0142 on zosta\u0107 nagrany dwa lata temu na konferencji chi\u0144skiego oddzia\u0142u fundacji Billa Gates\u2019a.\n\nZnale\u017ali\u015bmy w nim jednak pewn\u0105 nie\u015bcis\u0142o\u015b\u0107. Dowiadujemy si\u0119 z niego, \u017ce wyniki finansowe na pierwszy kwarta\u0142 2020 r. wskazuj\u0105 na znaczny spadek w popularno\u015bci dystrybucji szczepionek. Je\u015bli film jest z tajnej konferencji, kt\u00f3ra mia\u0142a miejsce w 2018 r., to dlaczego jedna z os\u00f3b m\u00f3wi o obecnym roku?\n\nW filmie s\u0105 r\u00f3wnie\u017c uj\u0119cia z dw\u00f3ch konferencji. Na jednej wida\u0107 grup\u0119 os\u00f3b siedz\u0105cych przy d\u0142ugim stole. Na drugim tylko jednego m\u0119\u017cczyzn\u0119, kt\u00f3ry przemawia do s\u0142uchaczy.\n\nDziennikarze AFP z zespo\u0142u fact-checkingowego w Azji poinformowali nas, \u017ce widoczne w filmie uj\u0119cia z konferencji nie maj\u0105 nic wsp\u00f3lnego z Hong Kongiem. J\u0119zyk, w kt\u00f3rym porozumiewaj\u0105 si\u0119 osoby na to mandary\u0144ski z tajwa\u0144skim akcentem, czyli tzw. guoyu. Mandary\u0144ski u\u017cywany jest jako j\u0119zyk urz\u0119dowy w Chi\u0144skiej Republice Ludowej.\n\nNiestety g\u0142os lektora zag\u0142usza oryginaln\u0105 rozmow\u0119 mi\u0119dzy uczestnikami spotkania, dlatego nie uda\u0142o nam si\u0119 ustali\u0107, o czym rozmawiaj\u0105.\n\nJednak dowiedzieli\u015bmy si\u0119, \u017ce przez moment wida\u0107 logo organizacji, kt\u00f3ra nie ma nic wsp\u00f3lnego ze szczepionkami oraz Fundacj\u0105 Billa i Melindy Gates\u00f3w. Jak informuje zesp\u00f3\u0142 AFP w Azji, logo nale\u017cy do Administracji Ochrony \u015arodowiska z Tajwanu (Environmental Protection Administration, skr\u00f3cie EPA).\n\nPomieszczenie z wideo por\u00f3wnali\u015bmy ze zdj\u0119ciem sali konferencyjnej na stronie EPA. Obie sale s\u0105 do siebie podobne.\n\nPomieszczenie jednak w czwartej minucie filmu si\u0119 zmienia. W drugiej cz\u0119\u015bci filmu widzimy m\u0119\u017cczyzn\u0119, kt\u00f3ry samotnie przemawia do s\u0142uchaczy. Od dziennikarzy AFP w Azji dowiedzieli\u015bmy si\u0119, \u017ce m\u00f3wi w j\u0119zyku japo\u0144skim.\n\nFilm we wtorek 7 lipca skomentowa\u0142a Administracja Ochrony \u015arodowiska. W komentarzu czytamy, \u017ce u\u017cyte w materiale sceny s\u0105 ze spotkania, kt\u00f3re mia\u0142o miejsce w 2010-2011 r.\n\nDzi\u0119kujemy za skierowanie naszej uwagi na t\u0119 spraw\u0119. Ministerstwo Zdrowia i Opieki Spo\u0142ecznej jest tajwa\u0144skim organem ds. zdrowia publicznego, opieki medycznej i opieki spo\u0142ecznej, w tym Covid-19. Administracja Ochrony \u015arodowiska (EPA) jest organem odpowiedzialnym za sprawy ochrony \u015brodowiska. Materia\u0142 wideo zosta\u0142 prawdopodobnie zaczerpni\u0119ty ze spotkania EIA zwo\u0142anego przez EPA w latach 2010-2011, na kt\u00f3rym omawiano kwestie zwi\u0105zane z projektem petrochemicznym Kuokuang. Sprawdzili\u015bmy, \u017ce napisy i dubbing w udost\u0119pnionym filmie nie odzwierciedlaj\u0105 rzeczywistej tre\u015bci filmu, ani nie s\u0105 faktami. Uwa\u017camy, \u017ce ten film zosta\u0142 z\u0142o\u015bliwie zmontowany i zmieniony - czytamy w komentarzu EPA.\n\nProblemy finansowe Bill Gates Foundation ci\u0105gn\u0105 si\u0119 od incydentu w 2011 r. ze szczepionk\u0105 IPOL przeznaczon\u0105 na rynek indyjski, kt\u00f3ra w wyniku oszcz\u0119dno\u015bci na badaniach okaza\u0142a si\u0119 mie\u0107 nieoczekiwane skutki uboczne, tj. wywo\u0142a\u0142a parali\u017c u dzieci - czytamy w napisach za\u0142\u0105czonych do filmu.\n\nO sprawie szerzej pisali\u015bmy w maju. Poliowirus mo\u017ce by\u0107 jedn\u0105 z przyczyn parali\u017cu wiotkiego, ale jest te\u017c odmiana parali\u017cu, kt\u00f3r\u0105 polio nie wywo\u0142uje tzw. Non-Polio Acute Faccid Paralysis - w skr\u00f3cie NPAFP. Dokument opublikowany przez hinduskich ekspert\u00f3w w 2018 r. pokazywa\u0142 dane statystyczne o przypadkach NPAFP w Indiach, kiedy by\u0142 tam realizowany program szczepie\u0144 wspierany przez Gates\u2019a. Wed\u0142ug przeciwnik\u00f3w Gates'a to w\u0142a\u015bnie ten dokument mia\u0142 by\u0107 dowodem na korelacj\u0119 mi\u0119dzy parali\u017cem NPAFP a szczepionk\u0105 przeciw polio.\n\nRok p\u00f3\u017aniej autorzy tego badania poinformowali opini\u0119 publiczn\u0105, \u017ce nigdy nie twierdzili, by NPAFP mia\u0142o zwi\u0105zek ze szczepionk\u0105.\n\nO to czy istnieje zwi\u0105zek mi\u0119dzy szczepionk\u0105 a parali\u017cem u dzieci w Indiach, pytali\u015bmy Fundacj\u0119 Billa i Melindy Gates\u00f3w. Jej przedstawiciele odpisali nam, \u017ce \u201eoskar\u017cenia s\u0105 nieprawdziwe\u201d.\n\nTo posta\u0107, kt\u00f3ra zosta\u0142a wymy\u015blona przez autora filmu. Przedstawiony jako tajny agent i wsp\u00f3\u0142pracownik, to tak naprawd\u0119 znany brytyjski komik Sacha Baron Cohen znany m.in. z filmu Borat, gdzie wciela si\u0119 w posta\u0107 fikcyjnego dziennikarza z Kazachstanu. Powiedzie\u0107, \u017ce Sacha Baron-Cohen to aktor, to jednak troch\u0119 za ma\u0142o. To raczej \u201eZjawisko\u201d, albo \u201eNajwi\u0119kszy Fenomen Popkulturowy Od Czasu...\u201d (tu mo\u017cna wstawi\u0107, co komu w duszy gra) - czytamy na stronie Dwutygodnika.\n\nO materiale, kt\u00f3ry zyskuje popularno\u015b\u0107 na Facebooku pisa\u0142 r\u00f3wnie\u017c portal fact-checkingowy Fakenews.pl.\n\nPodsumowuj\u0105c, filmy u\u017cyte w materiale tak naprawd\u0119 pochodz\u0105 z tajwa\u0144skiej administracji ochrony \u015brodowiska i zosta\u0142y nagrane podczas spotkania na temat projektu petrochemicznego prawie 10 lat temu.", "lang": "pl"}