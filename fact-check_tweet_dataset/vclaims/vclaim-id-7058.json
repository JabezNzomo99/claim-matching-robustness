{"title": "Davvero l'Italia \u00e8 uno dei Paesi Ue dove si abortisce meno?", "subtitle": "Abbiamo verificato la dichiarazione della senatrice del Pd Monica Cirinn\u00e0", "author": "www.agi.it", "date": "2018-05-16T07:38+0200", "vclaim_id": "vclaim-id-7058", "url": "https://www.agi.it/fact-checking/numero_aborti_italia_cirinn_aborto-3902595/news/2018-05-16/", "vclaim": "\u200bLa senatrice del Partito Democratico nonch\u00e9 prima firmataria della legge sulle unioni civili Monica Cirinn\u00e0, lo scorso 14 maggio, si \u00e8 espressa duramente contro il manifesto apparso a Roma pochi giorni prima che equiparava aborto e femminicidio. Tra le altre cose, Cirinn\u00e0 ha affermato: \u201cLe interruzioni di gravidanza in Italia sono tra le pi\u00f9 basse in Europa e in costante calo da dieci anni\u201d.\n\nIn base alla pi\u00f9 recente relazione del Ministero della Salute al Parlamento, che \u00e8 del 29 dicembre 2017 e ha dati aggiornati a tutto il 2016, risulta che in Italia ci sia un \u201crapporto di abortivit\u00e0\u201d (cio\u00e8 il numero di interruzioni volontarie di gravidanza ogni 1.000 nati vivi) pari a 182,4/1.000.\n\nTra i grandi Paesi dell\u2019Unione europea, quello italiano \u00e8 in effetti uno dei dati pi\u00f9 bassi. Hanno una percentuale pi\u00f9 alta Francia (268/1.000), Regno Unito (255/1.000) e Spagna (224/1.000). Inferiore il dato della Germania: 135 aborti ogni 1.000 nati vivi.\n\nL\u2019Italia, \u00e8 sostanza, \u00e8 superata da grandi Paesi come Francia, Regno Unito e Spagna, ma per il resto si trova a met\u00e0 classifica. Nel complesso, infatti, hanno un tasso di aborti pi\u00f9 alto dell\u2019Italia 11 Paesi dell\u2019Ue (12 se consideriamo il dato 2016). Oltre a quelli citati, fanno parte dell\u2019elenco anche Bulgaria, Danimarca, Estonia, Ungheria, Lettonia, Portogallo, Romania e Svezia (e Repubblica Ceca, rispetto al 2016).\n\nQuesti ultimi tre sono poi in una posizione peculiare, avendo una normativa particolarmente restrittiva \u2013 Malta addirittura vieta completamente la pratica dell\u2019aborto, unico Paese europeo insieme al Vaticano \u2013 e dunque numeri molto bassi (Polonia 3/1.000, Irlanda e Malta 0/1.000).\n\nAl di fuori della Ue, hanno un tasso di aborti superiore a quello italiano anche Norvegia (237/1.000), Islanda (223/1.000), Russia (385/1.000) e vari altri Paesi dell\u2019Est Europa (Bielorussia, Moldova, Serbia, Ucraina). La Svizzera ha invece un tasso inferiore, con 118 aborti ogni 1.000 nati vivi, come alcuni stati balcanici (Montenegro, Macedonia, Albania).\n\nUno dei principali motivi del calo in particolare negli ultimi anni, secondo il parere di alcuni esperti (ad esempio qui e qui), sarebbe la diffusione della cosiddetta \u201cpillola del giorno dopo\u201d. Le confezioni vendute di questo farmaco sono passate, in Italia, dalle 7.796 del 2012 alle 189.589 del 2016. Si pu\u00f2 per\u00f2 notare come il calo fosse costante gi\u00e0 da prima del 2012: ad esempio nel 2002 gli aborti erano 245/1.000 e nel 2012 196/1.000.\n\nMonica Cirinn\u00e0 ha sicuramente ragione nel sostenere che le interruzioni volontarie di gravidanza in Italia siano in calo, pi\u00f9 o meno costante, da un decennio. Merita invece di essere specificata meglio la parte della sua affermazione che confronta il dato italiano con la situazione in Europa. \u00c8 vero infatti che l\u2019Italia abbia un dato inferiore alla media europea e dell\u2019Unione, nonch\u00e9 inferiore a quello degli altri grandi Paesi Ue ad eccezione della Germania. Ma nel complesso dei 28 Stati membri Ue, o degli Stati europei in senso lato, si trova circa a met\u00e0 classifica.", "lang": "it"}