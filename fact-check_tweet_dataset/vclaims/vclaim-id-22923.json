{"title": "Contratti nazionali, quanti italiani restano scoperti", "subtitle": "", "author": "pagellapolitica.it", "date": null, "vclaim_id": "vclaim-id-22923", "url": "https://pagellapolitica.it/dichiarazioni/8275/contratti-nazionali-quanti-italiani-restano-scoperti", "vclaim": "I contratti collettivi di lavoro vengono stipulati tra i datori di lavoro, di solito organizzati in associazioni, e i sindacati. I contratti collettivi sono suddivisi su diversi livelli (interconfederale, di categoria, locale o aziendale) e coinvolgono numerosi settori (qui una lista). Normalmente si compongono di due parti: una normativa \u2013 in cui si fa chiarezza sulle modalit\u00e0 retributive, gli orari, i permessi, le ferie e simili \u2013 e una obbligatoria \u2013 che raggruppa tutte le regole che disciplinano i rapporti di lavoro tra le due parti.\n\nLa finalit\u00e0 \u00e8 quella di garantire un trattamento comune a tutti gli occupati di un determinato settore. Gli altri livelli, pur basandosi sul Ccnl, hanno una maggiore flessibilit\u00e0 e la possibilit\u00e0 di integrare o meno alcuni aspetti economici e normativi stabiliti dal Ccnl.\n\nAl 30 aprile 2019, in Italia gli occupati erano 23 milioni e 291 mila. Rientrano in questa categoria i lavoratori autonomi e quelli dipendenti, quelli con un contratto a tempo determinato e quelli con un contratto a tempo indeterminato. Dunque, secondo gli ultimi dati disponibili, in Italia lavora circa il 38,5 per cento dell'intera popolazione residente (che \u00e8 di 60 milioni e 391 mila al 1\u00b0 gennaio 2019).\n\nTra gli occupati, 5,3 milioni sono lavoratori autonomi. Come confermato da due avvocati esperti in diritto del lavoro contattati da , \u00e8 la categoria pi\u00f9 importante non coperta da un contratto collettivo. I contratti di lavoro collettivi, come abbiamo visto, vengono infatti stipulati, semplificando, tra le aziende e i sindacati: i lavoratori autonomi, in quanto \u201cdipendenti di se stessi\u201d, non sono coinvolti.\n\nCome ci hanno spiegato alcuni esperti, non tutte le aziende aderiscono al contratto collettivo, n\u00e9 sono obbligate a farlo. Esistono, infatti, alcuni casi (la cui incidenza sul totale sembra essere bassa) in cui l\u2019azienda, non aderendo all\u2019associazione di riferimento, non \u00e8 coinvolta nella stipula del contratto collettivo.\n\nQuesta valenza del contratto collettivo anche per chi non vi ricade formalmente \u00e8 stabilita dalla giurisprudenza, ribadita qualche anno fa anche da una sentenza (n. 51/2015) della Corte Costituzionale. Secondo i giudici della Consulta, i trattamenti economici complessivi minimi previsti dai contratti collettivi fanno da parametro per i giudici nel definire la proporzionalit\u00e0 e la sufficienza (requisiti fissati dall\u2019art 36 della Costituzione) del trattamento economico da corrispondere al lavoratore.\n\nDunque, riassumendo: il contratto collettivo non coinvolge i lavoratori autonomi (o indipendenti) ma solo quelli dipendenti. Tra questi, per\u00f2, \u00e8 possibile che non tutti lavorino per un\u2019azienda che ha aderito a un contratto collettivo. Ad ogni modo, anche chi non \u00e8 tutelato dal contratto collettivo pu\u00f2 comunque fare ricorso al giudice - ma questo \u00e8 gi\u00e0 di per s\u00e9 un ostacolo, viste le possibili ripercussioni da un punto di vista lavorativo - perch\u00e9 la sua retribuzione venga portata al livello dei trattamenti economici minimi previsti dai contratti collettivi.\n\nPrendendo in esame i dati Istat, i 17,9 milioni di lavoratori dipendenti corrispondono a circa il 77 per cento del totale degli occupati (23 milioni 291 mila al 30 aprile 2019). In prima approssimazione, questa categoria rappresenta coloro che hanno un contratto collettivo. I restanti 5,3 milioni di lavoratori autonomi, invece, incidono per il 23 per cento sul totale e non hanno di certo un contratto collettivo.\n\nAbbiamo contattato il Consiglio nazionale dell\u2019economia e del lavoro (Cnel) per avere conferma delle nostre stime e conoscere il numero assoluto dei lavoratori che ricadono sotto contratto collettivo. Al 7 giugno 2019 siamo ancora in attesa di una risposta.\n\nCome abbiamo verificato in passato, l\u2019Italia fa parte di un gruppo di soli sei Paesi nella Ue che non hanno un salario minimo legale. Gli altri Stati sono esattamente quelli che hanno una copertura dei contratti collettivi superiore alla nostra: Svezia, Finlandia, Danimarca e Austria (c'\u00e8 poi anche Cipro, ma non facendo parte dell\u2019Ocse non abbiamo dati comparabili).\n\nMa non ha molto senso concludere che, se fosse introdotto il salario minimo questo si estenderebbe al 20 per cento di lavoratori italiani autonomi. Imprenditori, avvocati, notai e altri liberi professionisti che guadagnano gi\u00e0 molto pi\u00f9 del minimo sindacale non ne sarebbero coinvolti. I beneficiari della misura, al netto delle false partite Iva e altre situazioni eccezionali tra gli autonomi, sarebbero pi\u00f9 che altro quei dipendenti non tutelati dal contratto collettivo che non fanno ricorso ai giudici del lavoro - che, come abbiamo visto, gli riconoscerebbero il minimo contrattuale grazie alla giurisprudenza costituzionale - per paura di perdere il posto. E non sono certamente il 20 per cento dei lavoratori in Italia.\n\nIn Italia i lavoratori dipendenti corrispondono a circa il 77 per cento del totale, mentre quelli autonomi sono circa il 23 per cento. In prima approssimazione, i primi sono coperti da un contratto di lavoro collettivo, anche se ci sono aziende che possono decidere di non aderire a nessuna specifica organizzazione di categoria.\n\nNon influisce sul verdetto, considerato che il tema non \u00e8 presente nella dichiarazione ma nel contesto: notiamo per\u00f2 che non ha molto senso associare questa percentuale al salario minimo - se davvero \u00e8 questo ci\u00f2 a cui fa riferimento Calenda - visto che tra gli autonomi ci sono imprenditori e liberi professionisti che non sarebbero interessati dalla misura, mentre i pi\u00f9 interessati si trovano tra i dipendenti ma sono una piccola minoranza.", "lang": "it"}