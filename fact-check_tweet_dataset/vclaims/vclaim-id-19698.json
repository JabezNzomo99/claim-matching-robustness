{"title": "Rinnovabili: abbiamo gi\u00e0 raggiunto gli obbiettivi europei?", "subtitle": "", "author": "pagellapolitica.it", "date": null, "vclaim_id": "vclaim-id-19698", "url": "https://pagellapolitica.it/dichiarazioni/8078/rinnovabili-abbiamo-gia-raggiunto-gli-obbiettivi-europei", "vclaim": "\u00abLe rinnovabili hanno coperto il 17,7% dei consumi finali lordi di energia, il valore pi\u00f9 elevato finora registrato [...] e questi sono valori al di sopra degli obiettivi europei 2020\u00bb. (min. 3' 28\")\n\nLuigi Di Maio, intervenendo a un evento organizzato dall\u2019Associazione Nazionale Energia del Vento (ANEV), che riunisce diverse aziende nel settore dell\u2019energia eolica, e dell\u2019associazione delle imprese elettriche Elettricit\u00e0 Futura, ha dato alcune cifre a proposito della diffusione delle energie rinnovabili in Italia che, secondo il ministro, avrebbe gi\u00e0 raggiunto e superato gli obbiettivi stabiliti dall\u2019UE per il 2020.\n\nAbbiamo verificato l\u2019accuratezza delle affermazioni del ministro e vicepresidente del Consiglio analizzando l\u2019andamento delle fonti energetiche rinnovabili (FER) e dei consumi finali di energia.\n\nQuelli per il 2017 non sono ancora numeri definitivi ma stime, fornite dal Gestore dei Servizi Energetici (GSE) e da Terna. Se i dati saranno confermati, le energie rinnovabili avranno coperto - per il quarto anno consecutivo - una quota leggermente superiore al target stabilito per l\u2019Italia dalla Direttiva europea n. 28 per la riduzione delle emissioni al 2020. Il target \u00e8 infatti del 17 per cento.\n\nL\u2019ENEA nota come le emissioni di CO2 in Italia abbiano smesso di diminuire e si siano stabilizzate su un livello di sostanziale stagnazione, con tendenza al rialzo. In particolare, l\u2019agenzia sottolinea che \u201cquesta stagnazione delle emissioni consolida un trend sempre meno in linea con gli obiettivi di lungo periodo\u201d, e aggiunge che \u201canche per le fonti rinnovabili sembra consolidarsi una traiettoria sostanzialmente stazionaria, non in linea con gli obiettivi di crescita della quota di FER sui consumi finali di energia entro il 2030\u201d.\n\nMa perch\u00e9 le emissioni di CO2 in Italia hanno smesso di diminuire rispetto a pochi anni fa? Secondo l\u2019ENEA, nel rapporto trimestrale citato sopra, le forti riduzioni nelle emissioni registrate nel periodo 2013-2015 sono state dovute essenzialmente a tre fattori: 1) la diminuita intensit\u00e0 energetica del sistema produttivo italiano, cio\u00e8 la capacit\u00e0 di consumare meno energia a parit\u00e0 di produzione, che si traduce in una maggiore efficienza energetica del paese; 2) una minore incidenza delle fonti energetiche fossili, che era il riflesso dei grossi investimenti in energie rinnovabili di quegli anni; 3) la crisi economica che si traduceva in un calo della produzione, e quindi dei consumi e delle emissioni nocive.\n\nA partire dall\u2019inizio del 2017, per\u00f2, il quadro strutturale e congiunturale ha cominciato a cambiare, fino a determinare un nuovo aumento delle emissioni nocive in ciascuno dei cinque trimestri da inizio 2017. Con la fine della crisi economica, infatti, il Prodotto interno lordo, seppur di poco, ha ripreso a crescere, mentre la quota delle energie fossili sul totale di quelle consumate ha recuperato terreno, soprattutto grazie all\u2019aumento dei consumi di gas naturale.\n\nIn conclusione, le affermazioni di Luigi Di Maio sui consumi finali di energia, sulle rinnovabili e sugli obiettivi europei sono corrette. Ma, al di l\u00e0 dell'affermazione specifica, il contesto generale \u00e8 meno roseo: in particolare le tendenze di medio periodo, che rischiano di impedire il raggiungimento degli obiettivi per il 2030. In ogni caso, Luigi Di Maio merita un \u201cVero\u201d.", "lang": "it"}